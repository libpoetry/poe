{"id":"700658","title":"风入松 闲适十首","dynasty":"明","author":"高濂","text":"一春常为看花忙。载酒扶航。阴晴不断西湖路，偏怜山水情常。杨柳桥边醉月，桃花堤上飞觞。撩人芳草带斜阳。绿软红香。朝来风雨春无主，眼前彫谢韶光。烧烛漫浮烟水，高歌且着颠狂。幽闲芳草闭柴门。绝似乡村。桑绿鸣鸠花拂燕，新晴帘卷残春。草上深红浅白，阶前剩雨残云。溪头水满且垂纶。学做闲人。心地不存寒暑念，由他谁富谁贫。载酒客来明月，裁诗人醉黄昏。残棋未了夕阳边。结静中缘。如今翻覆人间事，争敲觑劫牵缠。坐下清香苦茗，床头断简残编。一钩新月印前川。柳雾花烟。朝朝暮暮催千古，风风雨雨堪怜。白眼且看变幻，清尊不负芳年。荷花十里水浮香。夏日初长。披襟散发云深处，能教肌骨生凉。折得碧筒劝酒，还堪荷叶为裳。举杯浮白醉红妆。潦倒壶觞。山青不改年年色，无心云出云藏。懒逐风尘炎日，且看烟树斜阳。开帘华月满空楼。天净云收。咿哑雁落青山外，萧萧树泠风秋。霜叶惯红客泪，芦花乐白人头。年来灯里已无油。颖悟掸修。且看生灭眼前景，何须别有参求。生向青枝艳色，灭随黄叶东流。白云堆里有衡茅。近水临桥。有竹有松兼有鹤，更多短短红桃。翠壁丹霞景媚，青山绿树楼高。门前常有小渔舠。不待人招。载酒穿云湖上晚，醺醺弄月吹箫。个里不关荣辱，其间尽自逍遥。芙蓉花落水痕收。山冷云稠。蒹葭风露苍苍晚，深烟荡破渔舟。有待一林红叶，相亲几队沙鸥。能歌白苎锦缠头。秋色明眸。十二桥边花月夜，凤钗雀舫长游。谈笑自怜空阔，萧骚兴落抢洲。青蒲白日自铺排。新筑幽斋。白云不碍窗前冷，香分花草亭台。藏帖藏书藏画，栽松栽竹栽槐。区区俗虑早忘怀。一任痴呆。但得清闲穷也好，风尘鱼鸟休猜。无怪黄梁托梦，何人碧眼怜才。浓烟稠白望中深。雪色云阴。梅花剩有西泠约，携尊不负追寻。荡日冰澌万顷，摇风玉瘦千林。寒空倚阁费孤吟。坐有知音。一鸟不飞天影黑，微茫山树俱沉。歌出阳春白雪，情怜远水遥岑。青襟耽误十年余。宇宙身迂。翰墨虚为湖海客，前津始悟迷途。寄傲且看山水，消忧漫托琴书。倦将短发为人梳。世故休羁。身学偷闲心学懒。萧然物外闲居。建业何妨饮水，武昌不羡多鱼。"}