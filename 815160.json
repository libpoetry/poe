{"id":"815160","title":"咏近事二首 电线","dynasty":"清","author":"洪锡爵","text":"植竿测线费神工，万里佳音瞬息通。十丈金绳浑逐电，千寻大木竟淩空。居然行气同天马，从此传书少塞鸿。谁坐虚堂精习听，琅琅如过玉箫风。云车从古羡仙人，海外新传创火轮。迅毂西来惊掣电，回飙南指碾飞尘。经涂齐铸六州铁，货币谁输九府银。说士无须誇炙輠，纵横万里响辚辚。"}