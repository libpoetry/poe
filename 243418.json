{"id":"243418","title":"故家有乔木","dynasty":"宋代","author":"于石","text":"故家有乔木，众鸟巢其枝。纷然各卵育，自啄还自飞。谁欤恣残忍，缘木登其危。毁室取尔子，杀戮轻如嬉。漂摇风雨中，巢破不复支。破者尚可完，死者终无归。自谓翔后集，倔乃失所依。胡不舍之去，远择高林栖。主人不我爱，舍此复何之。哀哀鸣向天，路远天不知。吾闻重太息，事莫大於斯。弱肉强之食，扰扰今何时。人生且未保，尔死谁复悲。寄言民父母，赤子方流离。"}