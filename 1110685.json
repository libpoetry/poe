{"id":"1110685","title":"五言杂兴七首","dynasty":"宋","author":"朱松","text":"侧席忧宗周，负痾头岑岑。又传衢梁盗，弄兵保山林。渴闻平虏诏，蛰户跋雷音。欲舞恨袖短，诸君独何心。黄香卧讲肆，日芜五亩园。儿诵声九雏，未厌咽耳喧。古来避世士，或隐金马门。云何北窗底，默默对幽谖。圣门出嵩岱，领略千丘岑。久矣暖姝子，蠹鱼槁书林。曾参一唯后，旷古沈此音。愿君同钻仰，满我初地心。丹白春事了，灌木忽暗园。卷书护岑寂，幽鸟时一喧。起携无事酒，往扣常关门。岂无素心人，之子不可谖。读书评世故，自许了无猜。忽然抚机会，往往凿枘乖。时难既可叹，道大未易涯。归来卧看屋，吾意亦悠哉。湛湛天宇清，宛宛穹脊白。投深得僧窗，千嶂倚苍壁。开卷与晤言，炷香伴岑寂。独将万里心，收敛入寻尺。身轻客已去，睡美体新浴。南风吹好句，历历韵松竹。虽云天耳听，拟以幽梦续。不辞举似人，恨汝心眼肉。"}