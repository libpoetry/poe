{"id":"1116016","title":"侍象山先生游西湖舟中胥必先周元忠弈","dynasty":"宋","author":"杨简","text":"百里平湖十里堤，新芜苒苒绿齐齐。水晶宫里光风静，碧玉壶中远近迷。局外有棋输与我，口边得句岂须题。流莺却会幽人意，故向人间一两啼。浅红深翠绿高低，各出精神不肯齐。山色好时新雨沐，湖光远处淡烟迷。不知醉后无言句，逼近前来乞品题。我亦未能勤领略，只烦莺啭与乌啼。"}