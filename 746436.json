{"id":"746436","title":"苏文忠昌黎伯韩文公庙碑","dynasty":"清","author":"黄钊","text":"井络一星出岷峨，度入牛女周天河。森然北斗灿南纪，精气互贯参羲娥。城南夜光烛万丈，蒙荆密莽同搜罗。韩祠断碑鬼物守，苏公奋笔如挥戈。失桑咸池大伞拥，祝融海若长绅柁。秕糠扫尽汰蜉屑，云锦织就遗龙梭。投文徒鳄遗衙吏，作书诋佛驱天魔。大荒披发返阊阖，焄蒿荐祀悲滂沱。丹黄蕉荔期肸蛮，水旱疾疫烦总呵。精神在地若井水，至理妙喻无差讹。伊苏距韩三百载，元祐事略同元和。斗牛不神坐埋困，磨蝎守命遭谗诃。蛮荒窜谪等一辙，泷吏后有春梦婆。天其以我为箕子，要荒此意留则那。当时饱吃惠州饭，乌云红日楼头过。游潮六日访遗泽，韩山片石来摩挲。经师已少赵天水，子野绝粒为头陀。存神过化理则一，海潮元气相荡摩。潮阳儋耳两开辟，手凿混沌芟蓬科。此碑百世立师表，不与荆棘悲铜驼。雨淋日炙半蚀剥，尚镇魑魅褫蛟鼍。我来睹此思石鼓，两公旷代同赓歌。"}