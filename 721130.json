{"id":"721130","title":"日日诗三首","dynasty":"明末清初","author":"何巩道","text":"日日貔貅拥六街，东南阴气半为霾。红尘扑岸飞阴火，白浪横滩泻积骸。燕恋众雏盘旧垒，蜂怜残蜜守空厓。野人不问兴亡事，只觉秋光到处佳。日日浓烟压竹楼，忽然风雨送新秋。回思小别犹怀恨，不信深杯为解忧。侥屋浅苔微见色，挂松高瀑尽成流。何年烟水浮家去，同住湖心一叶舟。日日悲笳海上来，萧条风景暗相催。惊潮打鹤閒犹立，深雨迷花尚斗开。晚出不知心所往，夜吟惟有影相陪。天涯纵得投閒地，庾信江南未免哀。"}