{"id":"293607","title":"题揭钵图·厉诗但衍宝积经","dynasty":"清代","author":"翁树培","text":"厉诗但衍宝积经，前此作者推阮亭。此卷无诗但存画，淡描水墨非丹青。纷拿变幻斗俶诡，精怪出没鞭雷霆。飙驰电掣兽奔驶，刀剑断折纷雨零。钵底忽现小儿相，手足卷曲如拘囹。半空天乐下鸾驭，慈光普照留云軿。我于此图悟禅指，画师寓意加丁宁。佛言贪嗔与痴爱，根尘净绝无畦町。尔缘性嗜啖人子，饕餮餍饫污膻腥。是曰贪心杀机伏，轮回毂转不暂停。尔缘幼子失所往，七日遍索穷幽冥。是曰痴心堕恶趣，如茧自缚迷难醒。尔作狡狯聚丑类，搴旗挥刃铦发硎。是曰嗔心即苦海，无明焰炽通天庭。尔因弱雏乞援救，涕洟哀吁怜伶仃。是曰爱心著魔障，爱未能割况汝形。四者轇轕互薰染，流派那辨渭与泾。遂兴幺么蠢蠕动，蕃孳鷇勃生螟蛉。钵耶非钵乃佛力，琉璃七宝圆光荧。相与非相难执著，鸠盘嫫母尹与邢。神奸魑魅起妄念，爱魔未许逃天刑。慈悲智慧释尘缚，空空倒挈军持瓶。离奇惝恍震心魄，花妖木客招群灵。人非人兮想非想，青磷佛火辉流萤。李森朱璧不可作，谁与画手存模型。不徒罗家绘图拟，好续梵偈传镫铭。"}