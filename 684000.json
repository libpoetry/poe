{"id":"684000","title":"解嘲三章答明佐","dynasty":"明","author":"王世贞","text":"长安酒旗红刺日，少年半死邯郸瑟。三月飞花何太疾，庆卿被发悲且歌。故人相遇不尽饮，明日单车愁奈何。乡里小儿爱儿戏，丈夫胡为亦如此。头颅四十可知矣，铜池池上南风微。庾公无金但袖手，何人赎取太真归。刘郎壁立无担石，少年场中逞颜色。袒跣豪呼众辟易，彭城有客亦摴蒱。乾坤一掷分枭卢，区区百万何为乎。"}