{"id":"658722","title":"三次","dynasty":"明","author":"王鏊","text":"陶潜傲羲皇，一卧北窗下。岂知负朝暄，又若差胜者。月庵岂不佳，得日乃较寡。南墙有隙地，顾安所得瓦。客来传新样，草木颇遭赭。何云不日成，其待可倚马。荆墩与蒲团，趁日每此坐。问屋何所名，颇似六一舸。问制何所师，卑宫闻自夏。问公何所为，席间但尘斝。有琴亦不弹，有帖亦不写。不乐亦不忧，居常晏如也。"}