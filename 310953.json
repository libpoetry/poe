{"id":"310953","title":"沁园春·题胡玉津奇礓园图","dynasty":"现代","author":"邓潜","text":"石笥传家，一亩之宫，赋归去来。自蜀山秦树，劳生宦迹，桑田沧海，历劫诗才。笋里依然，瓜庐宛在，五柳园堪慰老怀。壶中隐就，药阑花溆，次第安排。云胎万绿封苔。便磊砢嵚崎名小斋。更米颠同癖，百城书拥，到公留样，几树梅栽。伯始余生，辋川缩本，风景天然图画开。吾何事，共蘋洲擪笛，菌阁衔杯。"}