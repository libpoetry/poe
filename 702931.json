{"id":"702931","title":"哭林非斋师师与羊城争立督战三水赴汨罗之召八首","dynasty":"明","author":"谢元汴","text":"谁将孤掌臂莲条，造物致人匪不尧。庭裔蛟糜欣佩芷，东山銶斧恶闻鸮。仲华已识刘文叔，尹氏犹争王子朝。礼义州前虚一左，未烦宋玉赋魂招。誓水危涛万马奔，何分谄魄与忠魂。凿幽以出陈明器，坏木猗谁哭库门。泉下尽人能肉虎，犹生惟子可孙昆。曹刘信史纷纷异，敢续欧公正统论。墓表汤阴嵇侍中，后先蹑屐偶雷同。难将谯羽系苕苇，未许颓桑指螮蝀。泣血江河为吊鸟，忘情草木感秋虫。潜虬植发暮潮黑，秀缬峰青想九嵏。河身倾仄险于谗，舐掌离车频谑諵。但有雕云敷党族，谅多酸雨送松杉。凭将知罪存麟史，分得文章与蟹监。哭泣妇人俱不可，相传司马旧青衫。袖手危枰自昔然，伤心勿问崇弘年。庙谟每见迂宣室，边策徒闻讲耀蝉。刚齿端为柔舌克，肉羹忍使猎人朘。葬鱼秀杰欣相谓，恰有清流可比肩。非因策雨恤龙乖，欲补天衣经素?。岂是荷花能作镜，未疑芳草化为荄。昌言斩马诚何用，危论烹羊戏似俳。历叹兴亡千古事，弥深孤愤在予怀。毅魄犹堪雄鬼降，修能差与屈平双。不迁橘柚生南国，为采芙蓉涉大江。俯视群儿临广武，兼形伯气汎吴艭。俊民凋落今如此，石濑飞龙泣夜凉。穷忆登舟洒泣时，戾平斗极岱峰夷。蒲牢自见鲸鱼震，璧马非为河伯麾。日月每资豺貁力，卿公遑恤腐僵危。凌翻海影残兵哭，剑履芒寒指发髭。"}