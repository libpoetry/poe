{"id":"99933","title":"送蒋颖叔帅熙河","dynasty":"宋代","author":"苏轼","text":"西方犹宿师，论将不及我。苟无深入计，缓带我亦可。承明正须君，文字粲藻火。自荐虽云数，留行终不果。正坐喜论兵，临老付边锁。新诗出谈笑，僚友困掀簸。我欲歌杕杜，杨柳方婀娜。边风事首虏，所得盖ㄠ麽。愿为鲁连书，一射聊城笴。阴功在不杀，结草酬魏颗。"}