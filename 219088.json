{"id":"219088","title":"送陈弥高·忆昨岁云徂","dynasty":"宋代","author":"章甫","text":"忆昨岁云徂，舣舟岳阳楼。获见故人面，使我明双眸。今年风露凉，君亦来荆州。笑语倍畴昔，举杯相劝酬。词锋一当百，鵰鹗横高秋。春风待变化，勇往不可留。看花得意时，岂独为身谋。伊予坐懒慢，行矣归林丘。世故百念冷，潜鱼畏吞钩。出处虽异途，十载契分投。肉食与藜羹，未用分劣优。出门天地宽，鹏鷃逍遥游。"}