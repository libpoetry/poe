{"id":"614185","title":"林六引民部招游金鱼池分得六鱼","dynasty":"明","author":"李之世","text":"澄澄鉴碧沼，潴水贮文鱼。已近清华地，还疑濠濮居。榆杨荫曲榭，荇藻敷周除。信是皇慈洽，曾供睿赏馀。层层翠鬣绕，粲粲锦鳞舒。分沫承天泽，依光接玉渠。春游倾士女，暇燕盛簪裾。蠕动沾灵贶，人禽囿广舆。虹流纷射渚，水赤幻呈书。钩饵相忘处，天渊长晏如。"}