{"id":"1207513","title":"秋后雨","dynasty":"元","author":"汪克宽","text":"楚东五月天无云，日光流金百草焚。南风吹山彭蠡涸，稻畦坼坼占龟文。木郎无神龙不起，牲牢熏燎徒纷纭。梧桐一叶炎官老，雷车辘辘天瓢倒。陂池泛溢失高低，万穟青黄发枯槁。白发田翁半忧喜，却怜久雨禾生耳。磨镰欲穫泥溅胸，累日阴霾黑千里。何时木德守三星，五风十雨歌升平。"}