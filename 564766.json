{"id":"564766","title":"题画鱼","dynasty":"明","author":"孙承恩","text":"生绡一幅潺湲出，大鱼小鱼纷来集。大鱼昂藏如有神，鼓鬣震荡排风云。欲随飞龙破溟涨，矫首一跃天池浑。小鱼戢戢意自真，偶依队逐如相亲。至乐已闻濠上说，盈车未用詹何缗。画者亦好手，触处皆天机。试观此图大小总异态，横斜向背各各含生姿。黯黯烟雾起四壁，江风萧萧水欲立。渚蒲汀芷纷交加，不是五湖应七泽。我家茅屋湖之堧，观鱼每爱临深渊。大鱼拨刺小鱼戏，俯仰意兴何悠然。朅来几年堕尘网，回首江湖空怅望。偶观此图心为翻，逸思已落沧洲上。吾闻北溟有鱼名巨鳌，变化不测吞吐云雾兴波涛。安得骑之逐李白，挥斥八极同游遨。"}