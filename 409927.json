{"id":"409927","title":"行路难（十一首） 其七","dynasty":"近现代","author":"骆成骧","text":"刘安轻王家慕仙，谁见白日升青天。箫衍舍帝身求佛，宁知台城为地狱。阻兵安忍终自焚，残民逞欲难为福。世人营营何足道，心醉纷华口释老。婴儿姹女无根株，坐猿睡蛇多畏途。窜身荆棘寻欢娱，愿生两翅追亡逋。断港绝潢不可诬，归来归来天为徒。"}