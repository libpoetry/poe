{"id":"1128130","title":"浣溪沙 其二","dynasty":"宋","author":"程垓","text":"遥想当年出凤雏。王□风有未全疏。祗今朱绂为谁纡。芳草池塘春梦后，粉香帘幕晓晴初。一簪华发要人梳。翠葆扶疏傍药阑。乱红飘洒满书单。清明时节又看看。小雨勒成春尾恨，东风偏作夜来寒。琴心老尽不须弹。薄日移影午暑空。一杯何事便潮红。扇纨挥尽却疏慵。早睡情怀冰枕外，夜来消息雨荷中。不须留烛眩房栊。闲倚前荣小扇车。晚妆无力亸云鸦。凝情香落一庭花。笑挽清风归玉枕，懒随缺月傍窗纱。羞红两脸上娇霞。"}