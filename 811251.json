{"id":"811251","title":"春阴和覃孝方","dynasty":"清","author":"丘逢甲","text":"极目平芜欲化烟，春愁黯黯不成眠。半醒半醉帘垂地，微雨微晴水拍天。望里花光浑暗淡，梦中云气太缠绵。伏雷未起蛟龙蛰，閒过东风混沌年。如雾如尘渺不分，碧濛濛地晕斜曛。昏沈雷雨龙蛇气，惨澹江山锦绣文。九锡绿章花待命，五原青幕鸟呼群。天公懒展伤春目，俯瞰神州但密云。"}