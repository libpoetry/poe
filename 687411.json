{"id":"687411","title":"伏波庙二首","dynasty":"明","author":"孙承恩","text":"伏波遗庙俨空山，落日长烟苍莽间。草色有情侵座绿，苔花无数上衣斑。勋名直拟留千古，英爽犹能弭百蛮。我欲为公昭素节，一杯江水荐潺湲。报主忠勤老益坚，裹尸有革即吾棺。明珠不俟千年白，铜柱终留百世看。绝塞悲风疑鼓角，荒山祀典俨衣冠。英雄一去空陈迹，落木萧萧生暮寒。"}