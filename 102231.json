{"id":"102231","title":"送钱藻出守婺州得英字","dynasty":"宋代","author":"苏轼","text":"老手便剧郡，高怀厌承明。联纡东阳绶，一濯沧浪缨。东阳佳山水，未到意已清。过家父老喜，出郭壶浆迎。子行得所愿，怆悢居者情。吾君方急贤，日旰坐迩英。黄金招乐毅，白璧赐虞卿。子不少自贬，陈义空峥嵘。古称为郡乐，渐恐烦敲搒。临分敢不尽，醉语醒还惊。"}