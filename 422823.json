{"id":"422823","title":"凄凉犯 从库尔勒还焉耆，夜行沙漠中作","dynasty":"近现代","author":"卢前","text":"七星在北天空阔。奔车暗里何托。地无寸草，驼多白骨，动心惊魄。征衣正薄。任长夜、飘流大漠。独行人、迢迢万里，奇遇自开拓。曾共诸年少，掷果分瓜，绿洲欢乐。应还笑我。舞婆娑、不辞羊酪。信美边城，也相与、重留后约。望焉耆渐近，水上月已没。"}