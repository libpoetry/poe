{"id":"1121051","title":"得閤门报以予班学士诏复赐衣带因怀初锡倏阅十年感恩纪事二首","dynasty":"宋","author":"岳珂","text":"忆昔除书下赤墀，赐鞶即日拜金闺。未容汗脚踏龙尾，先为围腰铸袅蹄。紫诏一朝来蔀室，丹霄十载望躔奎。君恩一再知难报，谁赋维梁濡翼鹈。老去茆檐只负暄，重烦冠绶到柴门。纡金何有功名望，束带岂堪宾客言。璀璨章身同锡马，差池接翼愧廷鹓。折腰重起平生愧，诿曰何知鹤在轩。"}