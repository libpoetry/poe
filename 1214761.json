{"id":"1214761","title":"与陈众仲提举","dynasty":"元","author":"黄玠","text":"吾闻泉南山水远更奇，三苏不得专蛾眉。天海云风发胸臆，波涛万丈倾雄辞。越从江汉下南纪，却入箕尾乘东维。十年依光日月角，一官遂作文章师。平生学问龟五总，小叩大撞无不知。东海书生双井客，思见君子瞻光仪。君不闻龙泉干将自神物，铁花生涩埋尘黳。宁无华山赤土为我发光彩，一使变化凌空飞。"}