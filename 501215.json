{"id":"501215","title":"有竹诗为张伯起子玄略作","dynasty":"明","author":"张以宁","text":"我昔对策大明宫，骑马躞蹀行春风。万花园亭会乡里，曾拜君家有竹翁。翁时中年我差少，同姓同乡复同调。酥茶清美酪酒浓，倒意倾情共谈笑。翁住剑津之上游，我家鸣玉溪水头。故山青琅动万个，相约老去营菟裘。翁向滕州我淮县，四十年间两鸿燕。忧葵空复寸心同，宿草宁期双泪泫。桄榔叶碧邕江清，见翁令子难为情。卷中恍觌此君面，爽气尚与秋峥嵘。闽山萧索飞寒怜，乔木故家几欲尽。有竹有竹今何如，伤心久断平安信。吾乡海上三神山，翁今弭节于其间。令威来归想愁绝，节上冥冥都成斑。两江信美非吾土，子母少留还竹所。明年倘许乞悬车，共斫长竿钓烟渚。"}