{"id":"1041362","title":"因季点同幕中诸君过车辋湖步行野间","dynasty":"宋","author":"刘敞","text":"山野宜独往，出郭愧宾从。终为吏事役，犹与贤者共。平湖色清浅，霜落冰始冻。远郊气氤氲，腊近春稍动。鸟飞甚閒暇，兽起或惊纵。爱此去人远，相劝解君鞚。崇冈象崤阪，宿莽似云梦。游目际天地，褰裳凌菰葑。吟非骚人怨，赏及舞雩诵。涂远意逾适，笑彼阮籍恸。"}