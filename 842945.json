{"id":"842945","title":"不见明湖近六十年过济南同张振卿前辈雨泛饮于湖榭","dynasty":"清末民国初","author":"陈宝琛","text":"岱云随车度清济，一雨濯遍明湖荷。夥颐湖舫始何岁？楼观突兀周四阿。小沧浪馆最眼熟，丱角逃学频频过。湖心古亭旧驻跸，诗刻长与光林萝。先臣壁记亦好在，五十五载来摩挲。中间世事凡几变，岂但容鬓悲观河。张翁执手讯宫掖，三岁梦断风中珂。蒲鱼芳鲜足一醉，不饮如此风光何！酒阑月坠忍便去，坐对照槛鳞鳞波。"}