{"id":"700760","title":"和月泉咏金山寺诗韵四首","dynasty":"明","author":"曹义","text":"中流屹立一孤峰，天设原非禹凿功。岩洞玲珑空翠滴，楼台高下瑞烟笼。翻经老衲白云里，听法神蛟碧浪中。记得当年临绝顶，恍疑身在水晶宫。一山四面水云高，胜境从来夐不同。千古鸡园峰顶上，万年鳌极浪花中。海门月上初钟动，渡口僧归晚棹通。半点红尘飞不到，禅房花木自春风。宝地雄蟠江渚中，巍峨楼阁势凌空。八窗云气连青嶂，四面波光荡绮栊。游览杳无车马到，登临须仗客舟通。中流砥柱成千古，浩劫茫茫岂有穷。梵刹金山莽苍中，长江四面水涵空。玄厓琼岛霏空翠，雾阁云窗湿绛栊。蜃气晓凝禅榻润，鲸涛晴涨海潮通。惭予未遂寻幽兴，赓罢新诗恨不穷。"}