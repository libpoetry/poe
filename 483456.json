{"id":"483456","title":"宿玉女峰","dynasty":"明","author":"王履","text":"假榻玉女峰，主人有深意。玄谈出无语，妙语入不计。澄明纵横发，沕潏左右至。不言求生难，但曰待死易。色境透关过，总是平稳地。优游卅五年，何曾有颠踬。随时翊火食，无即行坐憩。既识上山真，宁迷下山伪。颜虽不桃花，亦不霜草悴。要之非矫亢，只是不出位。我生日奇蹇，未觉久自弃。一雨悟无学，恇然莽无寄。松林延幽风，倏忽天乐沸。如此有余中，肯作希夷睡。"}