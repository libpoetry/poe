{"id":"769678","title":"沁园春·己丑十月，赵跃千先生六十称觞，前一月归里，命余填词，后阕念年老不归，且不作祝嘏语，皆先生意也","dynasty":"清","author":"陆震","text":"秋草蓬门，剥啄谁欤，起我闲眠。惊故人远访，翻疑是梦，清尊重把，私怪何缘。昨岁东亭，别君九月，弹指花黄又一年。欣无恙，只近来双鬓，渐白于前。似公六十堪怜。却孥寄、他乡甚日还。纵菊荒松老，室庐安在，牛眠马鬣，邱墓依然。为嘱明春，归来故国，旧业还馀数顷田。如吾辈，更子孙相约，钓雨耕烟。"}