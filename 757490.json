{"id":"757490","title":"贺新凉  题红楼梦传奇","dynasty":"清","author":"孙荪意","text":"情到深于此。竟甘心、为他肠断，为他身死。梦醒红楼人不见，帘影摇风惊起。漫赢得、新愁如水。为有前生因果在，伴今生、滴尽相思泪。凭唤取，颦儿字。潇湘馆外春馀几。衬苔痕、残英一片，断红零紫。飘泊东风怜薄命，多少惜花心事。携鸭觜、为花深瘗。归去瑶台尘境杳，又争知、此恨能消未。怕依旧，锁蛾翠。"}