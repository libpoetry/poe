{"id":"731368","title":"长生无极汉瓦砚歌","dynasty":"清","author":"永瑢","text":"阿房土焦未央起，万岁千秋功莫毁。金仙去渭荆棘芜，片瓦往往珍璠玙。中凹上锐形式古，铜雀香姜滥觞祖。铸成吉语谁氏题，意取寿与金汤齐。长生海外方难得，炎祚巍巍永无极。当时慎重命将作，岂谓年深土花蚀。汉家宫阙天下雄，襟带冯翊连扶风。候真但愿益延寿，桂馆旁峙蜚廉通。至今雍耀出耕垄，铭识屡见摩挲同。乃知颂祷赖夸饰，灵光过眼烟云空。吁嗟此瓦沧桑阅，隶法斯邕细堪别。秦镜尘昏莽钱缺，幸未磨穿劲于铁。春风无赖荒石田，晓露不滴金茎圆。谁能裹携直中禁，倚马更赋《甘泉》篇。"}