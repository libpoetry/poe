{"id":"836313","title":"念奴娇 有赠","dynasty":"清末民国初","author":"许南英","text":"东瀛眉史，数今时，裙钗首屈一指。习礼明诗，争道是，绛帐髯僧弟子。笔仿簪花、才工咏絮，道韫差堪拟。幽情无限，苦处难与谈起！惜汝碧玉华年，红颜薄命，泪暗弹江水。翠袖春耐冷，作客嘉禾旧里。鸳度金针、虫雕铁笔，四海谁知己？少年薄倖，美人休矣！休矣！"}