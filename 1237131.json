{"id":"1237131","title":"马伯庸拟李商隐无题次韵四首","dynasty":"元","author":"袁桷","text":"金缕歌残月堕江，玉颜曾忆侍油幢。象床云重恩专壹，鲸锦波翻赐叠双。春浅正宜毡作幕，夜凉深恨魫为窗。浣纱可是无灵匹，侧足寒溪溅石淙。翠帘匝匝护朱光，千叶宫桃满院香。阆苑有鸾通尺素，灵桥无鹊寄流黄。《上林》赋罢归巴蜀，兴庆词工谪夜郎。不是月中亲度曲，世人那解听《霓裳》。相期来似石城潮，日望晴虹结彩桥。却月眉愁歌渐远，凌波步近意非遥。抽琴有恨回清角，叠袖无尘转《绿腰》。弄玉最怜随凤去，秋来谁与伴吹箫？白发词臣两耳垂，华腴堆吻陋牛医。宫娥引烛催麻日，院吏传更写制时。蜡撚化生秋夕赐，翠标叠胜岁华移。低头欲说唐朝旧，愿侍虚皇进玉卮。"}