{"id":"1091147","title":"寒溪送客时李花盛开山谷弥望","dynasty":"宋","author":"薛季宣","text":"寒溪送客荒径迂，玉华璀璨晨光虚。仙游在处见李白，山远无地寻陶朱。雪霜天色际江岸，琼瑶世界连廷除。飘然几许认姑射，恍若一梦惊华胥。宝圭环璧会王路，铁衣锋刃交兵车。三王纯素未云已，百姓浑茫方皞如。神清洞古世缘在，梁园祇是空遗书。"}