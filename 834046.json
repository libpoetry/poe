{"id":"834046","title":"双头莲 除夕靖州作","dynasty":"清末民国初","author":"易顺鼎","text":"马足鸡声，便忘却人间，悤悤甲子。灯亭爆市。向暗里唤醒，倦游心事。闲对绿酒红炉，正霜寒如水。还料是。梦醒江南，梅花夜深无睡。算只骚客多情，向尊前犹恋，冷吟滋味。花明柳脆。怕从此不肯，伴侬憔悴。漫把一箭年芳，付天涯孤骑。凭检理。半箧红词，春愁又起。"}