{"id":"1126335","title":"青玉案","dynasty":"宋","author":"曹勋","text":"东风冉冉迟芳昼。渐黄缀、疏疏柳。为惜春来通安否。可能相就，径须图醉，莫问伤春瘦。陶然共酌新醅酒。咏好句、须还凤楼手。唱了新词归来后。琐窗香暗，语声和笑，喜入灯花秀。尘埃踏遍长安道。念云水、归来好。趁得梅花先春到。冷云疏雨，暗香寒艳，万玉明清晓。青鞋黄帽从渠笑。粲十里、冰姿步时绕。正怕和风都过了。已输高士，锦囊翻句，醉后先倾倒。"}