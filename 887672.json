{"id":"887672","title":"尉迟杯 夹钟商，俗名双调赋杨公小蓬莱","dynasty":"宋","author":"吴文英","text":"垂杨径。洞钥启、时见流莺迎。涓涓暗谷流红，应有缃桃千顷。临池笑靥，春色满、铜华弄妆影。记年时、试酒湖阴，褪花曾采新杏。蛛窗绣网玄经，才石研开奁，雨润云凝。小小蓬莱香一掬，愁不到、朱娇翠靓。清尊伴、人闲永日，断琴和、棋声竹露冷。笑从前、醉卧红尘，不知仙在人境。"}