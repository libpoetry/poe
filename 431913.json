{"id":"431913","title":"南都感怀二首","dynasty":"近现代","author":"阳兆锟","text":"莫将王气重提起，建业萧条历几霜。吴王有宫沈蔓草，孝陵无石障斜阳。沧桑变幻天难问，乌鹊飞鸣夜未央。我已廿年赋焦尾，知音谁是蔡中郎。不为功名不为钱，辞家十载事征鞭。匹夫那许忧天下，秋色无端上鬓边。毕竟多愁缘识字，商量上策独逃禅。吴中今又羁张翰，一忆莼鲈一惘然。"}