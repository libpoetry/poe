{"id":"1120299","title":"尚长道见和次韵二首","dynasty":"宋","author":"周必大","text":"诗成蜀锦粲云霞，宫样宜尝七宝茶。压倒柳州甘露饮，洗空梅老白膏芽。睡魔岂是惊军将，茗战都缘避作家。怪底清风失炎暑，朝来吉甫诵柔嘉。钟山处士映高霞，止酒惟亲睡起茶。远向溪边寻活水，閒于竹里试阳芽。一鸥休问帝前席，七椀且同僧在家。所愧叔孙无五善，若为重拜晋君嘉。"}