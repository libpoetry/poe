{"id":"745731","title":"雨中同岑华侍御至天竺即景","dynasty":"清","author":"查有新","text":"一峰收云入，一峰放云出。一峰云不流，雨丝抽乙乙。幸际天骤阴，山路较清谧。不然宝马车，十里纷填溢。入门礼大士，绕栋香烟密。长老拙言词，大逊舍利佛。侍御具辩才，颇似维摩诘。不著文字禅，慧力更无匹。流连云树间，心意同閒逸。尘事未能祛，归舟遂迅发。"}