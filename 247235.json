{"id":"247235","title":"梦芙蓉·秋已尽思无穷江亭促坐复成一日之欢书付履平索和","dynasty":"现代","author":"白敦仁","text":"江云披絮帽。正亭皋望极，乱愁如草。雾寒成瘴，迟日破林杲。逝波浇茗抱。斜栏聊恣吟眺。苦竹黄芦，又飞霜恨着，残叶雁风峭。野哭千家未了。忧患推排，老物如期到。鬓痕尘影，临水愧鱼鸟。冷蝉凄晚噪。呼樽且劝斜照。漫说穷途，算悲深广武，何似玉山倒。"}