{"id":"1095303","title":"送宇文尚书宣抚荆湘","dynasty":"宋","author":"释居简","text":"伟哉不世才，要为天下奇。一鹗不待荐，自受虚皇知。力精运甓处，心切闻鸡时。去年镇南徐，前年来合淝。至今军与民，念之如母慈。肖象系遗爱，岂特甘棠思。便合登岩廊，虚襟待畴咨。春风玉笋班，夜光增陆离。荆楚天一方，有生怀保绥。不向繁剧地，何以观设施。明明九重意，大任端自兹。诸儒浪誇诧，自许傅与伊。重内不重外，图安不图危。一旦大典章，瞢然如乱丝。始悟少更历，虽悔将安追。有商六百年，不待试者谁。版筑与割烹，中有辅相资。后世伊傅流，纷纷何多为。公乎风尘际，卓荦起一夔。轩昂气如虹，霹雳手欲龟。永怀更一行，策勋早言归。坐理天下事，迎刃而解之。"}