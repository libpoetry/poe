{"id":"663453","title":"分题得鹊山湖送维正李宪副之山东","dynasty":"明","author":"边贡","text":"齐门东，沙径平。云羃羃，湖冥冥。使君来，麦秋晚。柳阴阴，画舟远。瘦蒲疏荇逗遛香，南浦烟光接西堰。堰北山，灵鸟聚，对面潺湲华不注。山前绿稼隐茅茨，旧是齐侬钓游处。横桡越水浒，飞踏青芙蓉。华阳洞口跨白鹿，醉吹玉笛呼眠龙。长镵野老逐李邕，锦袍仙人随赤松。石壁土花秋靡靡，古踪悠悠镇如此。要留洒翰洗蛙蝉，雨林夜黑啼山鬼。"}