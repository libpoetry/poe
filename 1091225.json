{"id":"1091225","title":"外舅孙帅挽诗","dynasty":"宋","author":"薛季宣","text":"行谊推前辈，繄公学大成。博通行秘府，威德殷长城。笔力千均重，词源三峡倾。怀珠飙跃浪，杖策稳登瀛。奇节为绳直，危言袭凤鸣。弦歌风四甸，领袖服诸生。任付即山铸，章分煮海程。钱流邦货重，利半国租赢。政抑豪民折，人知公道行。绣衣休直指，彤矢赐专征。剑戟森营垒，边陲卧鼓钲。正辞平楚狱，折简罢蛮兵。治水防云固，为鱼患不萌。蕴含荆玉润，廉与蜀江清。流马追前躅，轻裘拥后旌。鸾声仍哕哕，蝇矢自营营。毋谓镠金铄，其如衡石平。功名书册在，冠冕掷瓢轻。棠棣辉方韡，琼瑰梦忽惊。人间傅说谢，天上岁星明。有美称遗爱，无穷企令声。泪碑兼陌祭，西蜀又南荆。"}