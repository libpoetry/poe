{"id":"1108258","title":"端午内中帖子词","dynasty":"宋","author":"刘才邵","text":"云篆摹仙印，香菰缠綵丝。风回五明扇，日丽万年枝。神飙随律至，玉宇倍清凉。复古观书处，偏宜昼漏长。两岐呈瑞麦，三秀产灵芝。天意方垂佑，宸心愈肃祇。巽权默运甄陶外，德泽遐宣指顾中。号令一新民气乐，正如解愠得薰风。天申佳节继天中，贺庆年年信始通。明诏重颁浮论息，共知至计出天衷。百昌蕃殖归神化，万宇欢康属圣时。形气既和无疾疠，冰台还更觉生迟。"}