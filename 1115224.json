{"id":"1115224","title":"送赵民则少监提举二首","dynasty":"宋","author":"杨万里","text":"汉庭近日少宗盟，博选宗英副匠卿。高帝子孙谁宿德，翰林风月得先生。又持一节湖南去，政是三湘雁北征。但使远民蒙福了，早归词禁赋新莺。座主门生四十年，江湖契阔几风烟。同朝再接鸳行里，握手相看鹤发前。误喜论诗追旧事，不知呼酒是离筵。老怀只作还山梦，输与先生早著鞭。"}