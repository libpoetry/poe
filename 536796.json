{"id":"536796","title":"三杨诗 其一","dynasty":"明","author":"王世贞","text":"矫矫射洪君，累资奉卿列。勋称或后人，所治多惠辙。金紫外相縻，生平一短褐。权貂干天纪，况挟左道蠥。内禅移襁褓，社稷丝系绝。群公满台省，往往比稷卨。相顾但摇首，彼睹恒结舌。君也义所愤，草奏遂身诀。神仙归杳茫，药石吐祻孽。秦王与汉武，远鉴乃昭晰。岐嶷固齐圣，万几恐未哲。臣某甘砧盎，为国谋岂拙。是时阊阖开，宿卫浴金铁。一传常侍诏，班行胆为裂。青天朱云槛，碧日苌弘血。皇灵终动变，魑魈亦归灭。至今穆清表，帝座烱长彻。国事甘一身，微诚竟何雪。万古涪江流，剑岭更巀嵲。"}