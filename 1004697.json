{"id":"1004697","title":"送夏明叔归建宁","dynasty":"宋","author":"程珌","text":"顷与君别时，君颐未生髭。曶曶二十年，惊见紫髯奇。相逢不相识，视刺乃得之。尊酒出文卷，芙蓉阴未移。白露团虚檐，素蟾堕寒池。胡为于此时，与君又语离。自言甘旨急，毋失旧馆期。丈夫属有志，富贵无定姿。愿君勉自力，上以慰亲思。明年寒雁来，殷勤寄书词。为报秋风高，吴仙得桂枝。"}