{"id":"1108500","title":"太守林太博赠瑞香花","dynasty":"宋","author":"刘克庄","text":"一树婆娑整复斜，使君辍赠到田家。自惭瓮牖绳枢子，不称香囊锦伞花。小借煖风为破萼，旋浇新水待抽芽。丁宁童子勤封植，留与甘棠一样誇。坏径泥深古槛斜，居然幻作贵游家。小亭自课僮锄草，空室俄惊女散花。便觉麝囊无远韵，频挑蚁蠹有新芽。紫薇红药催公去，独许诗留野老誇。吏散庭空戟影斜，吟笺飞到野人家。隋珠和璧难酬价，禅榻茶瓯忒负花。谱欠名人为品藻，诗因尤物始萌芽。近公匹似熏班马，荀令风流未足誇。吟讽攀翻到月斜，众惊奇宝聚贫家。高才盍视宫中草，退士聊看屋角花。未必园丁谙树性，更愁墨客笑姜芽。画堂金鼎熏兰麝，岂有天然韵可誇。几点朝来小雨斜，未应造物妒山家。陡惊春报千林信，拟问天留数日花。写物祇今须老笔，染根何处有灵芽。彩云过眼真如梦，著意追摹岂好誇。拙笔芜辞字半斜，情知见笑大方家。放教吉甫独哦句，除却微之谁别花。勾引亲朋需果核，堤防风日损根芽。玉津应制须公等，林下樵歌敢自誇。短笺小草墨痕斜，句法来从和靖家。吟赏岂无神助笔，护持疑有物司花。莫因山鸟啼榕树，便忆河豚饱荻芽。多少邦人沾剩馥，愿碑遗爱永传誇。"}