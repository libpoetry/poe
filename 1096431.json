{"id":"1096431","title":"题丘使君竹坡","dynasty":"宋","author":"释居简","text":"人间苦炎热，君家窗户凉。人间苦埃壒，君家如潇湘。入门洞真趣，绕户皆筼筜。华月筛碎金，鲜风戛丛琅。初疑低地碧，忽观拂云长。不倚见特立，侧挺终弗僵。弗延醉名流，只著雏凤凰。奇草时自芬，幽兰时自芳。歌鸟时自新，风玉时自锵。枯榆与老柳，莫蔓夫子墙。墙固不在高，赐也不足方。市声辟三舍，苔痕宽一方。衡斜露头角，扶疏严奥堂。凉薰入冰弦，古轸横石床。悠然于此时，物我各两忘。孰辨桀与蹠，更说羲与皇。无人不种花，长恐负艳阳。我则异于是，无复相较量。藏春在怀袖，不使蜂蝶狂。愿结虚心友，晚节同苍苍。"}