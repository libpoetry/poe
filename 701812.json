{"id":"701812","title":"庄上和陈坡山四首","dynasty":"明","author":"黄衷","text":"绝粒明朝儗饭松，城中便道偓佺翁。葛巾葵扇潮头坐，不信凫鸥有异同。种树莫种杨白花，飞风沾雨满人家。苍楸百尺垂崖石，可是闲堂少物华。小凿春园浴鹭塘，鹭飞吾意亦俱忘。东庄只是东城土，不道城东别有乡。世上徒闻四海宽，白头浪里叹漫漫。何如一曲东涌水，不负陶潜早去官。"}