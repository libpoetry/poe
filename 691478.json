{"id":"691478","title":"题张光禄纪游画卷六首 琼楼观海","dynasty":"明","author":"李英","text":"辽阳使者日临关，公子趋庭望海山。倚马挥毫铭已勒，恰如张载剑门还。汉家宫殿曲江头，更向慈恩寺里游。应是金钱曾诏赐，玉笙瑶管醉高秋。白草黄沙羽猎齐，将军鏖战马频嘶。筹边已断匈奴臂，百万蒐田大夏西。谁似南游美少年，扁舟桃叶渡头烟。乌衣朱雀今何在，惟有长干古寺禅。吴王宫里树啼乌，伍子祠前草亦芜。头白山僧忘说法，剑池西畔梵堂孤。稽首清都宝殿前，五云晴日丽中天。三呼犹似嵩山下，长为君王祝万年。"}