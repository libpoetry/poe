{"id":"1230025","title":"题郭主簿模摩诘本辋川图卷","dynasty":"元","author":"冯子振","text":"开元宇宙承平日，华子冈头曾宴适。至今自貌辋川图，下有幽人交莫逆。辛夷坞外萸沜隔，亦复扁舟春荡潏。竹君冰霰岁寒傲，未便申椒能辨屈。平生雅志厌朝市，醒醉悠哉眷泉石。是间山水无限趣，况乃佳宾得裴迪。规模想像郭忠恕，垂四百年留妙迹。莺啼花落香句在，谁信长安叹凝碧。后来拊卷意迷茫，且复追维三太息！"}