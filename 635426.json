{"id":"635426","title":"留别马卧仙","dynasty":"明","author":"成鹫","text":"山僧出世还在世，从来不作安居计。孤云野鹤自相于，三迁四徙无拘系。去年结社铁城东，闭门不觉成老翁。名山笑我不归去，缄书万里来秋风。秋风吹冷那伽定，目送飞鸿发高兴。竿木随身别旧林，林间好友劳相赠。但言方外本无家，不用乘秋上海槎。藕泉泉煮莲峰茗，留君差胜赵州茶。殷勤多谢深存注，人非麋鹿难长聚。断蓬宛转逐浮云，落花荏苒随飞絮。我去参方君宦游，前途各各不相谋。选官选佛从所好，输君一着看封侯。"}