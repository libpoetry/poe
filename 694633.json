{"id":"694633","title":"送梁大尹朝京三首","dynasty":"明","author":"陈繗","text":"明时海宴与河清，贤宰趋朝动远情。漠漠五云瞻帝阙，摇摇万里拥心旌。南园草绿金陵路，上苑花香锦绣城。想到会同称寿处，嵩呼万口两三声。梅雨晴时天日清，摘梅送旧觉酸情。绿槐影里行春酒，红槿花中驻晓旌。风月一航离海国，山河万里接皇城。悬知考绩功居最，平地春雷再一声。椰酒斟来玉色清，送君聊叙故乡情。鹦哥笼里频留语，舟子江中望去旌。星座有光腾玉陛，甘棠馀爱满琼城。也知此去官居要，骢马行高远寄声。"}