{"id":"1119908","title":"兄弟醵饮访雪航次弟观韵二首","dynasty":"宋","author":"陈著","text":"天女多年为散花，晚年来此寄年华。贫因好客甘如荠，诗解醒人苦似茶。入室漫为云作主，开窗惟许月通家。有时得句忙题处，满壁淋漓字湿鸦。梦断天边飞佩霞，短筇松路趁溪斜。归鸦山外烟如画，过雁云閒雪欲花。跌岩琴书谁我辈，承平钟鼓自僧家。从今载酒须同醉，兄已头童弟发华。"}