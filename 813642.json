{"id":"813642","title":"秋旅","dynasty":"清","author":"杜乘","text":"村村木叶下斜阳，百里云开见故乡。萤火渐稀隋苑冷，蘼芜不死汉宫荒。鲍照赋后尘封井，何逊诗成月满梁。惟有野鸦惊客意，群呼飞向古雷塘。城上高楼倚暮烟，乾坤秋思莽无边。蟹肥甓社菰蒲水，酒熟盂城橘柚天。心事几年羞狗监，人情何处挂龙泉。今宵伏枕窥残月，书寄山妻亦黯然。"}