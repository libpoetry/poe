{"id":"1216200","title":"题郑静思松琴得趣图","dynasty":"元","author":"李士瞻","text":"郑静思，冰霜姿，松琴得趣知者稀。台端道隐酷相爱，大书不一特畀之。悬崖之松怪若画，风雷为长虬龙枝。盘错屈铁刷霄汉，回旋造化通天机。泠泠清响孰与调，幢幢翠葆相参差。有时山人坐其下，静听但觉宫商随。夜半起看河汉落，虎豹俛首蛟鼍痴。黄钟太音世何有，万古惟许庖牺知。虞姚作五弦，南薰鼓雍熙。巍巍之德配天地，垂裳端拱成无为。伯牙是何人，尚俱不得钟子期。乃知物理自有无言之至妙，追作矫饰真成非。郑静思，人汝奇。当今圣人是尧舜，臣下况复多皋夔。君臣相择各有以，得趣政在弦声遗。致身忠义苦未早，人不汝念君其思。古来贤达贱苟且，出处幸勿负此清明时。"}