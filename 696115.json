{"id":"696115","title":"寄答伍铁山先生二首","dynasty":"明","author":"罗万杰","text":"千里同风事若何，玄沙白纸转誵讹。交亲散后身犹累，笔砚焚馀懒未过。只被鹿裘归谷口，难随鸿翮出岩阿。凭君莫举旧时话，又教新亭泪眼多。佛祖儒宗世尽然，我于两者总无缘。但宜安分老农圃，免致污涂古圣贤。海内故游枕子上，山中生计钁头边。道人瞠目层霄外，一任沧桑日变迁。"}