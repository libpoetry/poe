{"id":"268012","title":"东风第一枝·词社分咏，得“晓睡”题目","dynasty":"现代","author":"何振岱","text":"泛艳流波，纱帷掩映，朦胧晓睡方熟。新凉乍袭罗衣，一角锦衾斜覆。梳头任晚，看颓髻、如云堆绿。隔画屏、秋影沉沉，幽绝几丛盆菊。念独自、夜长添烛。更病余、梦沉还续。筠帘薄日横穿，玉柙丝风微触。江南旧恨，尽伤心、翠眉重蹙。任悄然、陡转醒来，一缕炉烟吹郁。"}