{"id":"553416","title":"臈日值雪次贝先生二十韵","dynasty":"明","author":"程本立","text":"霰零初淅沥，雨洒复廉纤。只道花如絮，那知木有盐。乱飘随满地，斜舞巧穿帘。父老惊银瓮，儿童得玉蟾。汤泉应已冻，火井讵能炎。一气何舒惨，群黎任爱嫌。垣墉堆易圮，坑坎积逾添。鹅鸭隍池静，貔貅府卫严。夜窗贫展卷，晓漏误传签。休矣门谁立，昭乎阙自瞻。昆仑愁折柱，华岳恐埋尖。晴色先浮瓦，寒声或堕檐。蜀蛆疑石化，海鼠只冰潜。坐食惭仓庾，啼饥叹里阎。阳春君寡和，岁酒我先拈。瑶草将持赠，琼茅试用占。贡犀知物远，赐锦望恩沾。宫额看梅缀，农情待麦蔪。梁园诸客盛，司马独才兼。却笑烹茶者，家姬未属厌。"}