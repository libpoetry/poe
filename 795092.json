{"id":"795092","title":"满庭芳 送五妹张夫人偕任长安","dynasty":"清","author":"姚凤翙","text":"宝幰兰桡，江梅驿柳，与郎携手朝天。鱼绅象笏，似一对神仙。多少青山绿水，都收入，画卷诗笺。更喜双双窈窕，含笑侍妆钿。愧蓬门陋质，蒹葭倚玉，相爱相怜。有酒樽茶灶，月下花前。蓦地生生离别，思量煞、聚首何年。但愿取、鸾章凤诏，莱彩舞翩翩。"}