{"id":"906341","title":"舍弟以诗贷粟邵叔旸次其韵","dynasty":"宋","author":"李弥逊","text":"于陵三咽不待糁，重义轻身诚果敢。首阳一死甘如饴，未觉此身真壈坎。丈夫有志穷益坚，肯为猩唇贱昌歜。高门下箸罗甘珍，大脔觜拌不供啖。吾侪朝饭不谋夕，惟有生刍缘我斩。富当学礼贫忌测，莫遗羁愁到颜色。两公虽槁道则腴，每食空多信何益。纵令日兴费万钱，大似鹓雏见鸱嚇。我今藜藿还苦并，尚喜刚肠柰烧炙。自营半饱固已劳，忍取畿人重三尺。去年避贼奔如流，百区不易金一钩。县官布德速置邮，奉行一律亡劣优。但知搜粟逃身尤，吁嗟富民思故侯。"}