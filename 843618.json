{"id":"843618","title":"江南好 伊园八咏，为六舟丈赋","dynasty":"清末民国初","author":"冯煦","text":"伊园好，寸草向春晖。永忆射湖栖隐地，晨馨夕絜恋庭闱。曾补白华诗。伊园好，宛在薜萝丛。修竹便娟涵太古，一龙一虎且从容。道不以声通。伊园好，秋色在东篱。绚烂几经归冷淡，阴凝方始慎几微。此义更谁知。伊园好，一室小于舟。载取图书虹贯月，底须人海更湛浮。容与任天游。伊园好，乔木几经秋。朱萼绛趺歌粲粲，谢家玉树冠南州。式好永无尤。伊园好，如缔汉阴交。力少功多成世运，机心机事日相高。抱瓮敢辞劳。伊园好，静待月华明。照澈大千诸色相，我人生佛了无营。何用学无生。伊园好，一抚少文尘。万里河山同聚米，百年身世本劳薪，等是倦游人。"}