{"id":"173940","title":"十一月四日陪诸公游神泉南山院二十韵","dynasty":"宋代","author":"郭印","text":"官閒访招提，偶作南山游。门前乔木阴，苍藤挂髯虬。野僧出迎我，貌古气且柔。相将入壶中，水竹净双眸。万竿团修翠，一溪皱横流。长桥翼方沼，彷佛疑行舟。角门通细路，崎岖上层丘。树色老欲暝，风声寒自飕。佛阁瞰澄碧，下有百丈湫。客言龙所邑，不受鱼与鰌。行行更小亭，罗坐得小休。石罅流清泉，甘冷无与俦。濯足夫岂敢，洗耳良末由。自怜山中人，十载冠压头。公檄听奔走，端似置书邮。惟有烟霞疾，沈绵未肯瘳。邂逅惬幽怀，落日尚迟留。五斗奚堪恋，十亩亦易求。要希陶渊明，投绂事农畴。超然傲尘世，知命复何忧。"}