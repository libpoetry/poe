{"id":"633423","title":"别陈人白","dynasty":"明","author":"释今无","text":"我来海外交陈君，陈君明爽绝不群。煮茗夜谈日继之，眼昏喉尰犹未离。激昂大道无馀蕴，探颐至理尽精微。人生聚会如大梦，车尘之下不可知。陈君有文我能削，陈君有过我敢摘。陈君爱我非在此，我爱陈君亦如彼。有文有行世不少，功高名大看愈小。一身众患岂能当，予与陈君后话长。苦莫苦兮疹饥骨，余犹视之如饴蜜。乐莫乐兮拥舞女，余正视之如刀锯。我语陈君受不失，此情十分未去一。君不见海门之水深且宽，君不见五指之山高且嵂。山高河广会自稀，忠告之言莫置之。我今别君挥手去，相思常在月明时。"}