{"id":"505184","title":"题清真轩歌","dynasty":"明","author":"张宇初","text":"右军昔得清真趣，兰树留芳总贤裔。君侯振起自天朝，恩重椒房冠穹贵。华轩正面松筠开，玉作檐楹金作台。松风堕雪响晴菌，筠雾迎春侵晓梅。琴书插架牙签束，斜月阑干醉丝竹。珠履球缨满席珍，不嗔玉漏催醽醁。五侯七贵雄当时，飞甍杰阁凌光辉。披露彤墀听鸣凤，簪星紫禁闻朝鸡。辇毂新承临甲第，玳筵绮食繁歌吹。千金宝带五云裘，一朝颁宠传丹陛。世德由来忠孝家，相传簪组俱才华。圣朝累代蕃宠锡，许史金张奚足誇。丰姿温雅信奎壁，凤劵鸾章焕今昔。颇牧功成万户侯，愿尊圣主隆勋迹。愧我山泽臞，清真惬幽适。山阴羽客未笼鹅，扫素何由写空碧。尝谒高轩翠树丛，落花细雨回青骢。广庭潇洒尘不到，春色绕帘啼鸟风。只今齿暮惭衰槁，刷羽高骞羡青昊。贵胄恒看奕叶繁，醉向鹅池卧芳草。"}