{"id":"969832","title":"拜范文正公祠","dynasty":"宋","author":"赵孟坚","text":"瘦石插半天，玲珑耸苍翠。想从混沌初，有此纷破碎。断截不分离，攲危不颠坠。乃于其中间，穿沿石路细。频劳谢屐行，扪抚足幻怪。下有泉溶溶，根来从石背。香山才品题，名得因人贵。瘦筇行清秋，西风吹我袂。跻攀幸未疲，俯仰一叹喟。下山拜范祠，遗像俨如在。胸中万甲兵，曾使西夏畏。岩瞻石不移，可想铁肝肺。嘻其群小人，风林犬空吠。于今孰存亡，取舍良亦易。但坚自力心，岁寒见节槩。卓尔彼何人，晞之则亦是。"}