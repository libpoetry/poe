{"id":"692628","title":"九日昆峰赐饮拟和刘静修先生九日九饮歌韵体","dynasty":"明","author":"杨继盛","text":"一饮初歌第一歌，乾坤万物属中和。醉乡能发天然乐，况复幽人情兴多。二饮停杯歌二歌，西风短发任婆娑。四时佳兴俱堪赏，谁道当秋百感多。三饮幽人发浩歌，百年风月属予多。此身不是乾坤蒂，留我苍天欲若何。四饮须听第四歌，傍人休笑醉颜酡。曾经雪浪翻天涌，风落杯中漫起波。五饮起来鼓缶歌，万年宇宙一红螺。闲中看破盈虚壳，聚散浮沈总太和。六饮将酣豪兴多，仰天长啸奈吾何。片云忽暗楼头月，只欲凌虚一拂摩。七饮相关乐趣多，风吹万籁尽笙歌。区区怀抱俱春意，笑尔高秋奈我何。八饮还惊饮量过，疏狂成癖竟如何。纵然痛饮珍珠酒，为却愁怀愁转多。九饮浑忘披翠蓑，圣明恩厚复如何。酿成四海合欢酒，欲共苍生同醉歌。"}