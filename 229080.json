{"id":"229080","title":"次韵孙季和知县游西湖","dynasty":"宋代","author":"释宝昙","text":"何人熨冰纨，弄趁春昼晴。东风有底急，不容縠纹平。堤回柳阴直，鸥鹭时合并。无端棹讴发，惊飞度微明。山固以画胜，湖应以诗鸣。云烟小润色，草木同欣荣。忆昔二妙俱，中有五字城。打门看修竹，拄杖时一横。鳞差几飞观，幽花亦多情。老眼眩金碧，何年费经营。应怜处士家，鹤亦太瘦生。临风一长啸，荒田绝人耕。"}