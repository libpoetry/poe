{"id":"823408","title":"金缕曲 和螺川韵","dynasty":"清末近现代初","author":"吴湖帆","text":"病足难良走。忆年时、北窗小隐，倦眠清昼。啸傲烟霞如面壁，英气消磨何有。倚修竹、美人翠袖。不料天风吹别泪，付青镫、黄绢嗟辛受。凉意下，倩无酒。浮生缰锁谁参透。凭亚阑、莲香偷送，嫩秋时候。高柳栖蝉频唱晚，顾影犹怜娇秀。幸未把、裙腰困瘦。乞借冰奁溶火魄，纵情绦、缚虎凭纤手。襟抱展，暖人寿。"}