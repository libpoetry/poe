{"id":"416251","title":"秋霁 访朱古微丈于听枫园。庭菊盛开，玄言彻悟，次梅溪韵","dynasty":"近现代","author":"吴梅","text":"江左悲秋，对废圃瑶华，万卉无色。断阕慵歌，古愁难按，暮年慢抛心力。灌园自息，露丛汲水霜天碧。望旧国，身是，故邱坚卧义熙客。庭院乍启，素月流空，岁寒深盟，长伴幽寂。背西风孤芳冷落，南山回眼笑头白，扶醉探花知未得。记海槎去，谁向岭表重阳，晚香应好，远怀驰驿。"}