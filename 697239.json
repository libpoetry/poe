{"id":"697239","title":"王新建邀集楼船赋谢二首","dynasty":"明","author":"胡应麟","text":"幕拥清油近玉除，筵开红拂荐郇厨。侯门是处容弹铗，相府何劳话曳裾。天外欲归辽海鹤，霜前频脍潞河鱼。珠帘十二饶清燕，一枕棋声梦寐馀。古树疏花照绿苔，楼船开宴客频来。营门礼数宽长揖，记室诗篇愧上材。大旆生风鸣朔野，飞旌摇月动燕台。宁知一代元侯重，彩笔华笺次第裁。"}