{"id":"103379","title":"送张中乐屯田知永州","dynasty":"宋代","author":"梅尧臣","text":"畏向潇湘行，不入洞庭去。鞍马踏关山，衣裘冒霜露。零陵三千里，楚俗未改故。王泽久已覃，国刑亦当措。昔闻柳宗元，山水寻不饫。其记若丹青，因来问潭步。石燕飞有无，香草生触处。仙姑异麻姑，岁月楼中度。不食颜渥赭，言语神灵顶。莫将车骑喧，独往探幽趣。有信报我知，恶欲驱尘虑。"}