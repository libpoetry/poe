{"id":"705031","title":"送章中缶宗师转山东大参","dynasty":"明","author":"霍尚守","text":"十年戎马暗三韩，曾见豺狼釜峤攒。齐鲁长城今借重，妖氛应避惠文冠。谢傅风流未易逢，聚仙台上昔追踪。于今泰岱归青眼，问俗应登日观峰。风吹寒色促征车，一别相思万里馀。拓落却怜门下士，赋成搔首愧相如。晴空紫气拥华簪，庾岭梅花送去骖。满目疮痍堪太息，应怜民力竭东南。"}