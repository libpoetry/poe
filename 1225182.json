{"id":"1225182","title":"楼光远家观宋绶景德卤簿图","dynasty":"元","author":"吴莱","text":"东朝盛文物，四海极丰富。粉饰郊祀间，驰驱汉唐旧。奉常夙有掌，卤簿列前后。车軨麾飞黄，戟盾服错绣。启胠龙虎动，扈卫鸳鹭簉。嵯峨屹丘岳，灼爚罗星宿。陈兵吉利队，择马騊駼厩。严须呵八神，喜欲抃百兽。祖宗所继承，宇宙遍包覆。上公敬执笾，天子亲献酎。灵光旌旗林，缛典礼乐囿。威仪一以整，琐碎无不究。时惟正垂拱，国幸息战斗。玉策恐人闻，帛书疑鬼授。纷纭务欺阿，制作穷刻镂。老幼咸骏奔，穹示总歆臭。中诚乃根本，外貌特肤腠。封宁重䃭绳，飨或贵型馏。居安昧危机，致治启乱窦。文华终耗财，武弱益招寇。虽然喧一朝，孰得燕末冑。五辂忽已没，三京杳难救。惜其初讨论，盍不返朴陋。临风披此图，叹息我以绶。"}