{"id":"1116107","title":"上赵签推","dynasty":"宋","author":"汪梦斗","text":"名父由来产哲儿，一门忠孝蔼芳菲。自从藩府驰朱毂，久缺庭闱戏綵衣。兵筦少淹当遂相，樊川已得未容归。鲁公居外周公内，清夜相思魂梦飞。我本郎君属部民，今朝堂上拜灵椿。闲闲而后无名手，寂寂之馀有此人。千里家书常训子，一言心事在褆身。仙翁若问吾州政，万碧楼空不染尘。"}