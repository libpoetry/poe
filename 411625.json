{"id":"411625","title":"八月十四夜听汪竹居先生鼓琴三十韵","dynasty":"近现代","author":"王浩","text":"城东琴师汪处士，摩挲灵台吐松气。李侯为甥韵作子，法中龙象大心志。剧谈楼冉妙高弟，自言绝无苍生意。李侯短褐有长处，奉师再拜蹈且舞。槃槃大腹坐寒暑，肉山裹云未易煮。归牛浮鼻过积水，呼吸关元罅春露。海东青鸾哕十指，手色清于玉柄麈。初弹扊扊味甘苦，娥江女儿神弦语。忽然迸作万猿叫，施州去天尺有五。优昙偶现道人绿，眉鬓枯藤挟风竹。黄庭中人袖拂石，坐令十洲漫金栗。少年相期在澄清，老色上面抱关更。富春山塘十日雨，一百八盘车走声。给予如九秋下鞲鹰，稍稍雪山落霜翎。胸中直有过秦论，下指已是陶唐生。我持高丘苏肺热，龙头芝菌缩百结。莫辞清瘁损二阮，聊同刑天舞跛鳖。四无人声耸项领，风味不减鬼瞰室。往时吴侬歌尔尔，此行净淬筝笛耳。后来一李端能事，西方金音敛手底。其馀隅坐裹头靡，不识不知叹韶美。归去彭湖仰青巘，梦中开门落松子。吁嗟三闾亦大夫，巫山采兰能启予。予亦齐王学吹竽，亦颇挟瑟雍门趋。成亏曾不辨有无。终朝鼓琴色不腴。中庭但有明月珠，斗酒豚蹄醉斯须。明朝高斋云卧冷，羲皇午窗日上井。"}