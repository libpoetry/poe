{"id":"731193","title":"读通鉴纪事本末·东京党锢","dynasty":"清","author":"颙琰","text":"窦梁固宜诛，失与宦官议。幸除外戚家，权归中常侍。封赏定策功，太阿嗟倾坠。清浊难合流，正邪不同类。三君俊顾厨，标榜受牵累。钩党冤狱兴，残暴逞无忌。善人尽沦亡，邦国必殄瘁，何进益平庸，无谋委利器。诛恶勿迟疑，一吏可了事。奚用召外兵，大憝乘机至。阉人虽芟夷，汉祚随毁弃。桓灵召祸端，昏愚陨厥位。"}