{"id":"844958","title":"清明上冢途中杂兴四首","dynasty":"清末民国初","author":"曹家达","text":"云拥江村绕郭斜，棠梨初映小桃花。昨朝麦饭今宵雨，春在人间第几家。暗雨连绵长绿苔，冻塍宿麦动根荄。游人却怨东风恶，碎打春愁扑面来。野竹编篱好护持，花如人面柳如丝。故山云物须珍重，留待明年上冢时。芳草沿堤宿雾溥，踏青归去意阑干。数声啼鸟閒花落，残照西风急暮寒。"}