{"id":"1236225","title":"次韵钱唐怀古四首","dynasty":"元","author":"杨载","text":"江湖清浊自天开，鸿雁凫鹥与往来。黄道星辰环太乙，紫云宫殿拥蓬莱。论文竞奏王褒颂，献寿深倾阿母杯。九域舆图今混一，百年耆旧独兴哀。斜界钩陈通大道，中分魏阙对层峦。云生殿上金炉暗，露下庭前玉井寒。江汉飞龙俄窅窅，沧溟泛鹢竟漫漫。中天会合宁非数，坐见苍生奠枕安。山回禁籞入云长，无复陈兵卫两厢。千石金钟埋野草，万年珠树落秋霜。龙文不徙阳人聚，鸟篆终降轵道旁。九市尘埃来衮衮，一江波浪去茫茫。化人宫阙被层阿，栋宇高低若涌波。翠石文章书日月，宝珠光燄烛山河。空桑说法黄龙听，贝叶翻经白马驼。谁谓一无超众有，只今尘土重来过。"}