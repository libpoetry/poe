{"id":"1115199","title":"观雪二首","dynasty":"宋","author":"杨万里","text":"银屋瑶阶顷刻成，缓飘急洒总无声。屑云作粉如何湿，雕玉为花乃尔轻。空里仰看元不见，日光未透不妨晴。满庭更遣迟销著，剩借书窗几夜明。坐看深来尺许强，偏于薄暮发寒光。半空舞倦居然懒，一点风来特地忙。落尽琼花天不惜，封它梅蕊玉无香。倩谁细撚成汤饼，换却人间烟火肠。"}