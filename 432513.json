{"id":"432513","title":"赠爱卿，次蕉绿轩主韵四首","dynasty":"近现代","author":"连横","text":"十载歌场顾盼雄，狂生合拜美人风。未修鹤鸟三年约，到底灵犀一点通。文字新交金粉地，姓名旧注绮罗丛。看花我亦伤心者，欲补情天夺化工。当场歌舞管弦清，福慧修来笑几生。半榻灯光钗影乱，一鞭春色曲尘轻。迷离杨柳藏苏小，管领芙蓉比曼卿。红袖青衫知己泪，天涯沦落两心倾。底事红稀绿暗时，捲帘无语客来迟。如花美眷怜君艳，似水流波顾我痴。闲课侍儿钞乐府，早知好色诵风诗。未曾真个消魂否，漂渺巫山化几疑。千里追风附骥蝇，鞭摇金缕我非能。寻春杜牧迟三月，卖赋长门病茂陵。儿女情长花解语，英雄气短剑飞腾。剧怜罗隐评春惯，声价从兹十倍增。"}