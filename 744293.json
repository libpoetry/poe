{"id":"744293","title":"树根笔架歌","dynasty":"清","author":"邱璋","text":"修篁老去孤桐死，良材无用皆如此。知音不遇蔡中郎，举世尽庸夫俗子。有木有木南山南，苍皮溜雨黛色参。一朝虫鸟肆穿剥，枯枝倒地如眠蚕。苔埋囷压荒江畔，夜夜荧光烛天半。山精有知木魅灵，孤根肯作劳薪爨。三拜先生性好奇，琢成笔架形支离。但恐骚人有笔不得阁，人间传看松化鳞。之而人言奇物须珍惜，饰以珊瑚装琥珀。不然长伴一寒毡，平仲何劳贤越石。我笑人言儿童邻，得一知己山林廊庙原无分。譬牛必衣之文绣，何如长林丰草全其真。"}