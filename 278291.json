{"id":"278291","title":"石州慢·文竹","dynasty":"现代","author":"沈轶刘","text":"积藓分青，零露印苍，佳致遥绝。文窗小约宫眉，数个背风骚屑。梅疏远韵，岁暮羞伴孤松，销魂三两霜竿铁。薰盎隔流飔，肯相依微雪。纤节。瘦腰宜舞，作态能狂，荡春成缬。淡月如烟，坐觉帘波徐竭。独拈书带，暗怪山草多情，脂韦闲逞蒙茸结。分付与菖蒲，守残镫吟咽。"}