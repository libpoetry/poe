{"id":"557876","title":"厓山大忠祠","dynasty":"明","author":"张弼","text":"宋亡本无罪，元入曾何功。所以志士怀，千载犹忡忡。海涯一片石，镵纪宋运终。当时二三子，戮力抱遗弓。事以人力竞，敢谓天眼矇。天眼终自瞭，天水流无穷。南来合尊子，又坐穹庐宫。反覆复宛转，昭晰亦冥蒙。君子惟尽巳，天人任违从。海阳屹孤庙，春秋祀大忠。遗民一掬泪，远酒烟涛中。"}