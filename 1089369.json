{"id":"1089369","title":"雅师求阁名既为作扁榜仍赋娱客杂句","dynasty":"宋","author":"许及之","text":"妙景非声亦非色，非色岂应容粉饰。东坡妙用遍虚空，大地山河等儿剧。简斋有句添蛇足，雨抹晴妆要娱客。黄妃塔边净相寺，破屋荆榛十年事。雅师办得一片心，化出宝坊全体备。杰阁巍巍尊大士，我欲名之无尽意。更拈蛇足扁东偏，与师饷客为客地。东坡仙去可无诗，客来了此一段奇。未雨未晴烦举似，非鬼非仙竟是谁。"}