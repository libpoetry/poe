{"id":"699144","title":"西湖十景竹枝词 六桥烟棹","dynasty":"明","author":"徐熥","text":"柳外春烟午未消，烟深何处认郎桡。小鬟不用频相问，已约桃花第五桥。霞光片片映香台，花下红妆笑靥开。预卜明朝天色好，愿郎游骑得重来。虬龙千尺翠烟凝，九里涛声浪几层。油壁青骢堤上过，同心犹记结西陵。梅花十亩映湖塘，历乱幽魂处处香。淡月一轮疏影见，青铜镜里寿阳妆。桃溪春色武陵同，落尽残英阵阵风。暗出袖中花一片，问郎何似夜来红。石屋云开淡复浓，青山微露半芙蓉。一时游女红妆湿，身在高唐第几峰。湖心歌管遏春云，水底榴花六幅裙。转过苏堤欢不见，停桡齐上岳王坟。三月寻春到锦塘，青青垂柳一丝长。折来戏作同心结，不是同心不赠郎。骊珠不动小龙眠，井水无波玉镜鲜。携手与郎同一照，忽惊花发并头莲。啼罢天鸡曙色微，鹫峰高处见朝晖。傍人不用歌行露，夜与郎游尚未归。"}