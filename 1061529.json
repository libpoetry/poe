{"id":"1061529","title":"雪堂诗寄子瞻","dynasty":"宋","author":"李昭玘","text":"愁云蔽日昏风发，鹅毛大片舞空阔。阴崖冰压木枝折，一鸟不飞人足绝。山翁口掉肩拥褐，斫竹撑茅劳架结。堂成不用巧丹涅，却画东坡四山雪。群石崭崭争皎洁，门外堂间两清洌。万境一心同瑩彻，石床云生湿肌发。布被飕飕冷于铁，半夜哀猿叫山月。山翁高哦响修越，不道妻啼忧米竭。世事薰膏付灰灭，长安高门奔请谒。赤日炙背沙埋辙，仆夫汗流马吐舌。三谒不逢腹欲爇，怒气恐成疽毒裂。狂走不须求扇暍，此堂一登能濯热。"}