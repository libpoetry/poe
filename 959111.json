{"id":"959111","title":"可斋陈大卿政成之暇蒐讨河渠为乡国长久虑开万世利非君侯其谁属因效一得以广盛心焉","dynasty":"宋","author":"郑清之","text":"四明瀛海壖，大田沃多稼。三江纳行潦，九谷偏畏夏。治水宜讲行，时哉及閒暇。方当暑如惔，孰谓晴可乍。十雨非所忧，一暴良已怕。东有钱湖浸，寒玉渺无价。西有它山源，盈科通昼夜。维此两支邑，厥田俱下下。问之何因尔，水道无所舍。河伯空望洋，旱魃巧乘罅。缅思井田规，畎浍分溆汊。培浚傥高深，怒潮敢雄跨。官但督赋舆，谁肯趋田驾。六辅能即功，百泉岂难坝。愿言均此施，利泽侔造化。尽复淮南陂，端可侪杜亚。"}