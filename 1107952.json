{"id":"1107952","title":"玉楼春","dynasty":"宋","author":"石孝友","text":"小桃破尽风前萼。草草年华闲过却。十分清瘦有谁知，一点相思无处著。书凭雁字应难托。花与泪珠相对落。万红千翠尽春光，若比此情犹自薄。春生泽国芳菲早。楼外墙阴闻语笑。东君著意到西园，点破施朱浑未了。楚云暮合吴天杳。天色沈沈云扰扰。洞门深闭月轮孤，不见当时张好好。风光澹沲云容粹。点染园林添况味。花间照夜簇红纱，柳外踏青摇彩旆。芳时不分空憔悴。抖擞愁怀赊乐事。罗衫一任涴尘泥，拼了通宵排日醉。扁舟破浪鸣双橹。岁晚客心分万绪。香红漠漠落梅村，愁碧萋萋芳草渡。汉皋佩失诚相误。楚峡云归无觅处。一天明月缺还圆，千里伴人来又去。井花暖处新阳动。节物撩人添倥偬。寒齑冰齿晕轻澌，败絮粟肌悭短梦。文章彻了成何用。闷拨炉灰窥饭瓮。寻思已得到春时，预把五穷连夜送。一阳不受群阴壅。残历行间冬破仲。云低吹白腊寒浓，梅小绽红春意重。湖山千里勤飞控。淑气冲融披水冻。笑携雨露洒民心，暗聚精神交帝梦。黄钟应律扶炎统。舜日迎长佳节用。娟娟芳意著花梢，盎盎暖香浮酒瓮。寿觞唤取纤纤捧。雨歇珠帘云绕栋。兴来且伴橘中仙，归去却联池上凤。台门瑞霭光阳动。人语鼓声沈汹汹。观风堂迥暗香飘，卷雨楼前寒翠拥。锋车促入承天宠。丹诏衔来须彩凤。五丝宫线日边长，看补岩廊龙衮缝。"}