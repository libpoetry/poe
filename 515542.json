{"id":"515542","title":"赏雪次韵廉伯学士","dynasty":"明","author":"程敏政","text":"忆当乘雪来，萧斋偶然憩。坐令尘虑空，何必春可禊。豪谈激清响，小饮失寒厉。我发日夜改，任尔蓦相缀。老翠森在列，妖红谢殊丽。前邻续佳盟，再白已更醉。今年告荒甚，远迩物色悴。大有思特书，粒食感同类。君王视郊牲，肃肃徼帝惠。衣冠获随步，耿耿候舆卫。居然得三白，预想苏万汇。赏券应不孤，吟筒倏先置。兴思泼蚁浓，冷未怯貂敝。尊前作赋手，敢与兔园对。心期洛下徒，不负寸阴岁。弛张姑自解，一笑出公议。此白如未已，入眼四成瑞。东郭留馀欢，西城卜新会。令严白战铁，价重扫愁彗。行乐及旬休，迂疏愧风致。"}