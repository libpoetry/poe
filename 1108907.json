{"id":"1108907","title":"悼阿驹七首","dynasty":"宋","author":"刘克庄","text":"吾老方期汝亢宗，爱怜不与众雏同。岂知希世千金产，止作空花赚乃翁。长兄开卷每随声，大母翻经亦谛听。眉目分明无夭法，恐缘了了与惺惺。北辙南辕有返期，吾儿掣手去何之。梦中玉雪来怀抱，愁绝邻钟唤醒时。隔日犹能唤女兄，儿于孝友殆天成。直须见汝莲花上，才得胸中一点平。富贵威权得自由，收融二子杀杨脩。闲人于物无恩怨，那得仓舒只么休。眼有玄花因悼亡，观书对客两茫洋。情知泪是衰翁血，更为童乌滴数行。人生忧患本无涯，强取瞿聃语自排。吾母白头尤念我，吞声不敢恼慈怀。"}