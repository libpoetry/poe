{"id":"1088389","title":"秘阁张丈简寂之篇韵高难继别赋五字以谢来贶","dynasty":"宋","author":"朱熹","text":"劳农会稽宅，息驾丹元乡。丹元不可见，翠壁空云房。是时中春月，暄风发新阳。白水注幽壑，绿树敷崇冈。俯听足怡悦，仰观共徜徉。班坐得瑶草，倾壶出琼浆。长吟游仙诗，乱以招隐章。忽忽林景西，踌躇申慨慷。坐上江海客，兀傲须眉苍。逸气迈霄汉，英词吐琳琅。思与泉石胜，韵随笙鹤翔。追游不敢及，咏叹可能忘。"}