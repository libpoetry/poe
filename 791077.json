{"id":"791077","title":"题谢孝子侍疾图","dynasty":"清","author":"章元治","text":"小人有母病不已，十载之中时卧起。延求仓扁两三人，蔘苓供奉寻常例。展拜公图愧何似，如公方足为人子。衣不解带十八年，十八年如一日耳。一日之中十二时，十二时中泪不止。愁容又怕阿娘知，笑语温和慰母慈。评量药物公知医，护持寒暑亦易为。最难曲折细微处，有病还如未病时。阿娘之心最痛儿，见儿劳瘁心伤悲。夜深人静驱儿睡，公谓阿娘儿不疲。打叠精神颜色怡，形影何能片刻离。疾苦渐忘阿娘喜，公言子职当如是。妙手何来老画师，传神都在丹青里。丹青传出孝子心，画工声价重黄金。此图抵得孝经读，披图尤使泪满襟。呜呼噫嘻悲乎哉，今之孝者吾知矣。棒檄而喜曰显扬，婢仆趋承奉甘旨。自谓能养类如斯，惜哉未见公此纸。安得图形千万张，仰瞻遗范遍闾里。"}