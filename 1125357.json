{"id":"1125357","title":"长沙劝耕","dynasty":"宋","author":"真德秀","text":"是州皆有劝农文，父老听来似不闻。只为空言难感动，须将实意写殷勤。使君元起自锄犁，田野辛勤事总知。要为尔民除十害，肯容苛政夺三时。已看三白兆年丰，更喜春来雨泽通。从昔楚邦农事早，好将人力副天工。田里工夫著得勤，翻锄须熟粪须均。插秧更要当时节，趁取阳和三月春。闻说陂塘处处多，并工修筑莫蹉跎。十分积取盈堤水，六月骄阳柰汝何。田家拚取一春忙，男力菑畬女课桑。陇上黄云机上雪，暂时辛苦乐时长。鞠育当知父母恩，弟兄更合识卑尊。孝心尽处通天地，善行多时福子孙。千金难买是乡邻，恩意相欢即至亲。年若少时宜敬老，家才足后合怜贫。健讼翻成产祸胎，带刀却是杀身媒。争先好胜灾偏速，退步饶人福自来。不教言语太艰深，为要人人可讽吟。把向田间歌几遍，儿童亦识使君心。"}