{"id":"1073522","title":"志新遣介致书馈以巴源纸黄甘珠榄大栗鹅鲊枯虾为饷戏作长句为谢","dynasty":"宋","author":"孙觌","text":"巴江新捣万谷皮，褚生粉面肤凝脂。故人千里持寄我，落笔宛宛天投霓。绨囊丹果十袭包，爆栗飞烬石火敲。红盐著树落青子，香雾噀手披黄苞。苍鹅无罪见菹醢，苦酒濯之光五采。虾跧久已成枯腊，咫尺波涛渺江海。客舍争席纷满前，馈羹不复五浆先。殷勤重饷有吾子，两夫担荷赪其肩。"}