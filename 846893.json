{"id":"846893","title":"醉蓬莱 寿特奏官十二月初二","dynasty":"宋","author":"无名氏","text":"看梅腮妆腊，柳眼缄春，小寒交候。蓂荚双开，庆生贤毓秀。早著蜚声，荣登鹗表，正是当年少。大器能藏，待当富贵，功名还就。暂试鸾栖，需期瓜约，未试经纶手。料想黄扉须有分，看玺书飞到。州县无劳，沙堤已筑，跃马长安道。岁岁今朝，斑斓品戏，举觞称寿。"}