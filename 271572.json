{"id":"271572","title":"摸鱼儿·初夏病中寄外","dynasty":"现代","author":"吕景蕙","text":"听者番、重门寂寂，凉蟾一片任护。厌闻莲漏声声急，况又语铃如诉。萦别绪。便写尽，鹅笺难尽相思句。愁怀似煮。正旅馆镫昏，深闺梦远，几阵黄昏雨。迢迢路，屈指归期恐误。金钱遥卜无据。病魂已觉东风恶，忍见乱红飞絮。閒凝伫。怎才下心头，又上侬眉妩。短长亭树。想攀遍柔条，歌残金缕，渐觉风尘苦。"}