{"id":"722169","title":"九日承王骠骑邀集东皋有赋","dynasty":"明末清初","author":"屈大均","text":"东皋亦似兰亭会，上巳何如九日觞。菊为将军开紫笑，梅因逸少吐红香。三江水到鱼珠阔，二峤云连雁翅长。南武自来天府地，英雄衰白一沾裳。谢公棋墅此松林，化碧痕馀秋草深。散带且挥桓氏弹，和歌休怆雍门琴。弓开更奋双猿势，箭落时惊一雁心。暮拥黄云归路暝，野风吹帽影萧森。越王台枕玉山平，并骑登高结束轻。戏马风流还九日，射雕人地且三城。将归丽句雄笳鼓，未醉香醇困步兵。笑插黄花忧未遍，教添紫菊向长缨。"}