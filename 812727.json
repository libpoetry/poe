{"id":"812727","title":"圣驾南苑大阅恭纪二首","dynasty":"清","author":"吴家骐","text":"鸾旗肃肃驻郊坰，辇道风和霁色明。四海无尘宁弛武，六军有纪尽知兵。雕弓亲试穿云箭，绣罕还巡夹日营。昨夜赐酺恩泽溥，马腾士饱遍欢声。城南帐殿晓云开，万骑星罗拱日来。虎旅自谙司马法，鹓班齐侍晾鹰台。两行列阵坚于壁，九进闻声动若雷。变化方圆包地轴，君王元裕统天才。"}