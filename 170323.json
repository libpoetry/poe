{"id":"170323","title":"寿龙津余此溪","dynasty":"宋代","author":"陈普","text":"昔在辛酉年，余裁十有八。翁时多十岁，无地贮英发。世运欲转移，正气久郁阏。科场弊已极，无复分椒樧。千里足难羁，须作奔泉竭。闭目骇奔腾，掩耳羞嘈赞。归来分躬耕，复不禁芽卉。蒯缑走杭越，触藩不能脱。纷纷梦中人，妄与谈空阔。翁兮独家居，自得真机栝。一日山河新，妙契静中斡。尚堪作子长，亦久抱恻桓。遂生肥遁心，确乎不可拔。人间闹蜂蝶，过目惟蹙頞。惟有燕归来，卷帘无阻遏。室呜孺悲瑟，门断陈遵辖。惟我拜床下，见侍隆中葛。躯为天地惜，日用诗书豁。但见居深深，谁知活泼泼。松柏晚丛立，姜桂老逾辣。新年俄八十，道气方兰茁。平生善养气，不作穴人揠。年来滋长茂，略不惊齿发。人生各有志，万物不能夺。善身背生色，济世腓无{拔左换月}。一与时偕行，造物自见察。人寿百二十，尧夫岂虚喝。分数天所裁，与行自能达。老彭祗谀言，但论道本末。更阅五十番，飞蜂与斯蚻。"}