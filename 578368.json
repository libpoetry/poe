{"id":"578368","title":"送林鼎元","dynasty":"明","author":"苏福","text":"开帘看春客窗暖，古壁尘埋碧瑶简。娇莺夜挟东风归，桃株满林红玉烂。巷南巷北花参差，飘垂络拥悬红丝。藐金挥掷压豪杰，使酒怒碎珊瑚枝。檐前压雾连钱动，驮玉归来宝山重。锦纹屏风龟甲香，海涨思为楚山梦。我生十四犹坎壈，对酒观天不能饮。诸公尽上黄金台，空山零落眠云枕。抚剑长歌天为愁，明珠白璧将安投。汉家公侯那有种，卫青牧豕皆封侯。"}