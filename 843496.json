{"id":"843496","title":"罥马索 题宗室孚伯兰世丈蹇驴破帽图","dynasty":"清末民国初","author":"梁鼎芬","text":"莽风尘、一领缁衣化为素。鞭丝欲整，斜阳墙角年年路。桃花千片，萍花几瓣，弹指光阴伤心句。算酒边歌者，车前驺卒，平生有知遇。归去。宗臣蕉萃，郎官磥落，两种情怀画图补。更写三间金铃馆，谱出笛愁琴语。天涯老矣，附骥无心，翻觉纷纷青蝇苦。笑问君、近来何事，曾否探春海棠圃。"}