{"id":"472270","title":"雪罪诗呈王使君","dynasty":"明","author":"吴孺子","text":"忆在广陵初，移船问相识。君骑白马天上来，手把铜章好颜色。东风袅袅吹落花，下马邀予入酒家。珊瑚宝玦不当事，箜篌锦瑟又琵琶。掀髯啧啧爱我诗，三年与我闽中期。是时我尚有妻子，到家不肯轻别离。遂使君心长荆棘，老我至今有所失。望君恕我如醉人，白头江上入骨贫。残杯冷炙度朝夕，东邻西舍谁为亲。感君常反仄，仰天徒叹息。君当扣我胫，不死是为贼。"}