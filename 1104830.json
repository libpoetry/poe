{"id":"1104830","title":"赠李端履","dynasty":"宋","author":"马光祖","text":"太守忧民只寸心，按行安得百其身。烦君为我家家问，要使重崖处处春。倚门稚子灶头妻，有米无钱相对啼。为把青蚨济艰苦，莫教穷谷有饥黎。办得钱来直是难，钱钱要使及茕鳏。莫教散入他人手，减百抽分或细奸。阛阓通衢散不难，最艰难处是深山。涉溪渡岭须周遍，莫惮芒鞋一往还。从来难察是奸欺，莫索心头只自知。惟有老夫呼得应，他年祸福更关谁。"}