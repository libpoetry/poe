{"id":"690955","title":"伤逝","dynasty":"明","author":"李之世","text":"奔湍宁驻壑，颓云岂归山。眷我室中人，一逝永无还。结发事中闺，柔嘉静且閒。冰操亮为矢，服约志所欢。漫云沾薄禄，与尔共岁寒。万里赴燕台，执手涕汎澜。穷途思比翼，中道忽摧残。生平一寸心，付此七尺棺。丈夫虽刚肠，坐感百忧攒。即事犹可了，循念始难安。候纩良已窅，叩音亦云寂。昔日深闺人，今为泉下客。芳华犹未歇，零露忽成夕。重衿结罗襦，珍重藏遗魄。黄肠一以掩，百年不复觌。欲掩还踟蹰，临诀重悽恻。仪床虚自设，灵爽亦何之。伫立望空帏，姗姗来何迟。謦欬如可即，长寐乃于兹。抚棺寂不闻，恸擗复逾时。痛定还嘿嘿，咄嗟此情痴。嬿婉倏已捐，室庐亦芜漫。遗器经手泽，狼籍任漂散。束素妥冥魂，虚位陈遗玩。镜台永谢影，蕙草空依幔。凄凄风动壁，沈沈秋方晏。盘餐徒在兹，无人来举案。悲风从何来，流响度长廊。静聆怯营魂，潜身归洞房。兰缸犹未灭，黯淡杳无光。触物易萦绪，忧来讵有方。残椸积埃尘，颠倒乱衣裳。针刺存箧笥，刀尺委巾箱。高壁留遗挂，香奁卸旧妆。缄封时一觌，纡回自忖量。弥恋知无益，弃置复难忘。"}