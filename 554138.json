{"id":"554138","title":"古春意亭为张真人赋","dynasty":"明","author":"胡俨","text":"茫茫堪舆间，孰究太古初。天地混沌中，一元根化枢。运启摄提格，条风始吹嘘。勾萌茁万汇，人备三才俱。至今千万年，元贞迭藏输。龙马出河涘，羲皇彰灵图。对待三十六，淑气总昭苏。初阳奋重泉，黄钟动葭莩。太音閟清庙，玄水湛方诸。达人契玄理，作亭静以居。和顺自中积，德音畅以敷。萋萋阶前草，一帘生意舒。园林度鸣禽，柔荑蔼芳腴。怀哉广成子，至道不烦迂。"}