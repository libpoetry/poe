{"id":"592767","title":"刘伶墓同吴虎臣作","dynasty":"明","author":"欧大任","text":"淮水西边浮弋北，人道刘伶有真宅。秋风寂寞一孤坟，牛羊踯躅鸟哑哑。忆昔正始永嘉年，鲜卑杂种未充斥。市朝富贵钱有神，将相王侯家颇赫。裈中之虱信可怜，鸱鸢腐鼠日相嚇。拔俗清举衿契同，竹林酣畅总词伯。参军矫志在云霄，仰天颂酒出肝鬲。流连沉湎岂世情，丘壑彷徨见风格。鹿车壶榼任放行，鸿毛宇宙堪一掷。瞬息人间万事非，逡巡隙里千秋迫。颉颃嵇阮并一时，缱绻山王偶同席。灌园佐锻人更来，枕曲藉糟尔何剧。俟河之清且拍浮，长啸青冥眼俱白。荷锸悠悠天地间，何处不堪葬魂魄。铜驼荆棘残洛阳，金谷池台荒梓泽。典午山河满目前，幻住天涯寄松柏。风尘惨淡匹马寒，走为伯伦奠杯炙。异代君知同志谁，江东酒保河嵩客。"}