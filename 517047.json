{"id":"517047","title":"题王朴庵隐居图","dynasty":"明","author":"龚诩","text":"王君隐居临漆浦，物雅风淳真乐土。杖履时来看故人，沧浪日听歌渔父。尽力耕桑事衣食，饱阅诗书验今古。老夫平日荷知己，放棹频过竹梅所。琴樽动辄数日留，忘却人间有官府。忆昨别君沧浪边，东西魂梦劳相牵。时驰岁去已堪惜，物在人亡犹可怜。贤郎孝友出天性，对此遗泽号苍天。点随泪落树梢雨，声助呜咽山中泉。我今看画题一篇，含愁阁笔增悽然。无繇得与同游赏，鹤归华表知何年。"}