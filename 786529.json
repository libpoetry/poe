{"id":"786529","title":"看山写怀","dynasty":"清","author":"洪繻","text":"我居市廛间，恨无青山绿水环。山人在山里，日夕峰峦烟雾起。山人对山不解吟，孤负山水有清音。我生能诗乏山住，失却画本无佳句。倚楼遥望翠微巅，春来、春去迷红树。座中有客话山容，山东有竹西有松。山村月出催沽酒，山寺云封闻打钟。泉声鸟语供清听，昏曙阴晴尽诗兴。安得移居入深山，登山看海澄如镜。山人阻我莫移家，山中无虎有苛政。城市尘埃不易居，山林徭役亦难应。丹灶无宽宏景庐，蓬蒿还隘羊求径。不须歌啸慕渔樵，万水千山鲜乾净。"}