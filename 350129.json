{"id":"350129","title":"贺新凉·六月六日同里诸君子招饮南河泊观荷作","dynasty":"清代","author":"程颂万","text":"携得金台酒。出城来、西山招我，鹭鸥之友。鸥外荷花三十顷，倒映凤城垂柳。看入座、小鬟相候。画桨移来波路窄，便摘花、依槛花妨肘。吹一笛，晚风瘦。江南已是销魂够。又匆匆、移船海上，来看北斗。今日南河亭子上，闲杀水茳如绣。也略似、后湖莺脰。酒气熏帘花气湿，已夕阳、堕在溪前后。张翰约，问谁偶。"}