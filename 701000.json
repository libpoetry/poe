{"id":"701000","title":"孝贞皇太后王氏挽章","dynasty":"明","author":"梁储","text":"南有乌衣巷，生祥旧不休。文王初御极，太姒已归周。明发诗篇在，关雎德泽流。孰知从此去，长夜竟悠悠。二十三年内，恭勤奉至尊。心犹忧治世，恩不厚私门。中馈思民瘼，端居念化原。黄童兼白叟，歌颂至今存。四海雍熙极，重闱孝养深。宫中无遂事，天下有徽音。寿祝千千岁，恩沾万万寻。那知遗诏下，哀动圣皇心。圣德那能纪，风谣岂易听。悲笳才一动，群泪已千零。旧事留编简，馀音入杳冥。秪应松柏路，还有五云扃。"}