{"id":"487529","title":"百字令 重五悼亡兼感怀","dynasty":"明","author":"沈宜修","text":"伤心时候，又端阳景色，依然满目。暗柳藏莺千百啭，声绕画帘风竹。旧恨吟花，新愁泣梦，细雨凝蒲绿。泪残芳草，断魂何处难续。休说箫鼓年年，龙舟竞渡，玉盌倾醽醁。今古兴衰多少事，不尽沅湘万曲。明月山空，青松露寂，烟水飞云骛。落霞影里，乍如数椽茅屋。"}