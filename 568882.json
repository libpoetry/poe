{"id":"568882","title":"胡楚玉，法门之龙象也，虽混迹㞐士，而超契应真。一旦别余游五台礼文殊大士，感此赋古体一章以赠","dynasty":"明","author":"王世贞","text":"五台小五岳，梵天作真境。一岳为一台，秀出太行顶。青分鹫岭润，白破鸡足瞑。七宝蟠紫空，三珠喷香井。灵花时自秀，法雨长夏冷。吾闻古师利，结法当兹岭。不避老宿嫌，时时神猊骋。楚公乘古来，少小发精猛。服从居士便，心作苾刍静。托钵行别余，去去入幽迥。圣灯悟来现，佛日尘内永。不畏毒龙摄，所畏在光景。若叩清凉台，翛然在衣领。"}