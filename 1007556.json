{"id":"1007556","title":"武康防风王庙前入西乡山中旷游归看邑志偶成","dynasty":"宋","author":"董嗣杲","text":"苕溪直西山嶙峋，莫干矗空参北辰。荒村去县未甚远，日落将尽埋红轮。羁人憩此醉徒御，僻壤曾际神禹巡。敝祠古木质拥肿，色泥痴塑防风身。遥遥石径险如栈，芒屦掣足移换频。狂贪游历不顾倦，肯因巇崄嗟迷津。锦卷要演江海思，拍塞景物描天真。偶翻邑志宁讹舛，下笔希古今无人。"}