{"id":"1051778","title":"送许屯田","dynasty":"宋","author":"彭汝砺","text":"君尝治浮梁，德爱均父母。黎明令一出，百里无敢侮。黠吏窜狐鼠，惠爱沾农亩。浮梁巧烧瓷，颜色比琼玖。因官射利疾，众喜君独不。父老争叹息，此事古未有。君尝速我饮，漓薄祇村酒。君举长满觞，我畏不濡口。京师晚相值，相笑俱老丑。我欲提君名，四方为奔走。君立掉头去，自谢吾无取。移舟去都门，待水三月久。不一诣权贵，挂席随南斗。庐陵据艰险，狱讼成渊薮。君以一目视，无恶亦无苟。三年最课上，坐冠江西部。我来君及瓜，欲荐嗟掣肘。有才使如君，未见终不售。即听宣室诏，莫爱潮阳守。"}