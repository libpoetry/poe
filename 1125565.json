{"id":"1125565","title":"和梁饰甫通判招饮林子长溪堂韵","dynasty":"宋","author":"袁说友","text":"多病苦长夏，炎歊盛朱明。得秋如故人，一见意已清。夜来风袭月，桂柳窥栏楹。颇忆横塘溪，百计无馀营。清风菡萏秋，摇摇月中声。剽闻有新约，宾主意各倾。妙语含风漪，一笑槊可横。尊前欠佳客，岂无葛强生。千家满明月，更觉双溪明。秋来诗酒无，毋乃亦太清。诗筒解我意，续续堆轩楹。岂无斗酒藏，而待君所营。顿闻别驾贤，行听立鹄声。秋光恐无几，有酒何从倾。扁舟下沧浪，及此月犹横。要当办兹游，奇绝誇平生。"}