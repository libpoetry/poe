{"id":"307502","title":"金缕曲·寒鸦","dynasty":"清代","author":"陈宝琛","text":"朔气催成暝。莽沉沉、乱云堆墨，横斜千阵。槐柳故宫深藏处，禁得霜天凄冷。又正恐、争栖难定。寒日无光何时曙，记翩飞、曾带昭阳影。终古恨，几人省。夜啼动搅孤眠醒。更怜伊、月明绕树，最担虚警。投止苍黄知谁屋，接饭丛祠差幸。且珍重、羽毛休损。开口易招南儿唾，漫误人、北雁传边信。头尽白，故山迥。"}