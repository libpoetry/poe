{"id":"685948","title":"貤恩初下感赋四首","dynasty":"明","author":"卢龙云","text":"薄宦吾诚拙，君恩喜渐回。微劳俱不泯，先德故能培。锡服沾殊典，弹冠及夜台。九原难复作，风木转堪哀。汨没风尘久，鸾书始见褒。岂因循绩异，庶录义方劳。就日尧阶远，瞻天汉阙高。涓埃时欲报，心逐五陵豪。往事何须问，承恩孰后先。幸犹烦记忆，敢自怨留连。岵屺怀俱积，幽明赉并宣。异时毕犬马，何以答尧天。椿萱成隔世，薄命久荒丘。菽水欢难足，糟糠愿未酬。存亡空有恨，俯仰不须愁。操作还荆布，蘋蘩尚可修。"}