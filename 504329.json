{"id":"504329","title":"处女吟","dynasty":"明","author":"李昱","text":"深闺有处女，盈盈好颜色。施朱太赤粉太白，画工如山貌不得。年逾三十不嫁人，蹇修塞门守愈真。清晨去来山上柏，愿以苦节终吾身。东风吹绿阶前草，蝴蝶双飞一何早。长门白日苦花多，人生只似花开好。东家小姑嫁大官，锦靴笑坐黄金鞍。一朝失宠如敝屣，镜中孤影愁离鸾。西邻小妹嫁豪贾，聘与黄金贱如土。失身乃在江海间，梦魂长怨风波苦。何似深闺处女吟，许身真比双南金。寄声小妹小姑道，嫁人容易红颜老。"}