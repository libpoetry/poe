{"id":"541937","title":"中秋寄南都冯户部汝言去岁此夕会汝言潞阳时警兵变感旧赋此","dynasty":"明","author":"谢榛","text":"小楼独坐悲秋光，美人阻绝天一方。丛桂花开欲同醉，其如南北成参商。燕塞干戈朔气动，秣陵风雨江涛长。忆昔中秋潞水阳，相逢月下倾壶觞。金波可爱不可掬，清宵宛在冰雪堂。倚树高歌起乌鹊，星河欲落天苍茫。离亭向晓初分手，歘见沙尘犯街柳。驿路时时问捷书，都城夜夜听刁斗。朝廷有意访贤才，将士于今严战守。募兵千里屯京师，日散黄金无尽期。海内诛求信不易，艰难早晚君王知。谢安高卧欲何补，冯唐老来应自悲。宦游旅食两不见，莽莽风烟各京甸。昨闻宝剑赐嫖姚，五都侠儿争习战。上林鶗鴂秋一鸣，北极浮云日千变。三吴凋敝若为看，何当疏奏明光殿。"}