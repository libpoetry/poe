{"id":"1107666","title":"神宗皇帝挽词五首","dynasty":"宋","author":"司马光","text":"决事神明速，任人金石坚。天机先兆朕，圣度蕴渊泉。仁义生知性，恩威独化权。乾坤无毁息，长与大名传。听政涉中昃，观书达夜分。周王忘自逸，汉祖不知勤。棣萼因心友，云章落笔文。它年紬石室，光大继皇坟。至德成无象，徽名避不居。期门弋猎绝，步辇宴游疏。钱列金釭暗，兵严武帐虚。蓬莱日晏仗，犹望驾宫车。鳌禁叨承诏，金华侍执经。微生轻草芥，圣泽阔沧溟。鹿性安林野，葵心注阙庭。尧云不可望，白首涕飘零。式道清行马，灵輴下陛帘。云奔同軓集，雨泣兆民瞻。石阙苍烟暝，松门白露沾。载弓徒陨绝，无计附龙髯。"}