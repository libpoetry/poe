{"id":"581199","title":"石鼓山","dynasty":"明","author":"张诩","text":"石鼓山，石鼓形。石鼓一朝响，处处起刀兵。相传卢循来，石鼓曾一鸣。只今盲风怪雨夕，草木尽作人马声。疑是金华牧羊儿，叱吒此物岭海行。又疑女娲补天剩，翻教下土为石精。大似会稽城门上，空天白日雷霆惊。方今圣天子，四海歌太平。我欲碎其鼓，沈沧溟。布阳和，鞭风霆，倒挽银河洗甲兵。"}