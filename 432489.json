{"id":"432489","title":"论诗绝句八首","dynasty":"近现代","author":"辛际周","text":"草堂数仞墙高峻，美富群儿那许窥。当代几人能具眼，退之而外有微之。不独江西爇瓣香，推崇语早著苏王。后贤不解源流溯，苦划鸿沟别宋唐。唐人诗论有家风，表圣殷璠一脉通。莫怪蹄涔才调集，洪澜全障浣花翁。异军韩白起中唐，太历诗旗卷不张。传得辋川清澹致，漫将风格贬钱郎。学杜唐人一义山，体兼昌谷恨幽閒。当年尽作扁舟句，高浑真堪透圣关。苏雄梅老最心知，六一风流迥出时。不道攀韩凌杜手，却惭常尉五言诗。派启西昆自大年，玉溪深寄几人传。鹿门特眼拈清怆，饾饤宁劳觅郑笺。惊人语岂在奇雄，改罢长吟几费工。识得后山深细处，不应衣钵嗣涪翁。"}