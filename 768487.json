{"id":"768487","title":"兰陵王 得九来书却寄即讯野臣","dynasty":"清","author":"李良年","text":"数陈迹。何处春风最忆。疏芜近，半茧小园，翠黛窥窗玉峰仄。红螺曾劝客。柳影饧香寒食。题诗罢，藉草醉眠，鹤子飞来记相识。匆匆赋行色。便瘦马柔帆，同指京国。仙山赚了闲词笔。笑玉女无意，上清沦散，江南樱笋催倦策。怅从此离隔。追昔。正岑寂。讶一幅云蓝，遥堕双翼。徐陵新咏青衫湿。待把手何处，和他悽恻。梅花开后，试为我，扫片石。"}