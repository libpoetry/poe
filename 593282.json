{"id":"593282","title":"虬髯行送陈忠甫赴戚将军幕","dynasty":"明","author":"欧大任","text":"虬髯猿臂气如虎，都人共识陈忠甫。吾乡曾表孝廉家，奕世不绝衣冠谱。少年握管善草书，近日工诗能乐府。胡骑天山敕勒歌，公孙剑器浑脱舞。头上新焚章甫冠，据鞍欲扫东西虏。杜陵入幕本诗人，仆射岂徒似严武。今之太保大将军，蓟门仗钺开胡云。戏下多收草茅士，半与卫霍论功勋。君行许国奇男子，万里封侯从此始。燕郊八月飞寒霜，赠君犀甲铁裲裆，蛇头双矛丈八长。渔阳山河尽锦绣，汉家障塞皆金汤。三卫贡市性犬羊，土蛮岂足称名王。丈夫尺寸在边疆，金印累累摇日光。好儿却是李亚子，醉杀不数孙家郎。秦五羖，魏五釜，微贱成名自千古。策清大漠以尺箠，生缚匈奴用长组。陈忠甫，归来何以报明主。"}