{"id":"698503","title":"七夕过留城四首","dynasty":"明","author":"唐伯元","text":"旅夜逢秋百感并，绝怜织女渡河清。不堪更泊留城下，烟水茫茫舟自横。留侯有庙对崩湍，湖水粘天动地还。此夕正逢天女渡，莫教风浪到人间。乞巧天边此夕多，乾坤无奈一黄河。赤松不管人间事，黄石书中意若何。天横碣石拱皇州，自古黄河向此流。试向支机前借箸，汉廷何处更良筹。"}