{"id":"1081110","title":"再用送昭远诗韵寄昭远昆仲","dynasty":"宋","author":"陈渊","text":"六经学不传，谁能寻坠绪。君家有师承，不数虫鱼注。公子韦氏门，粲若五星聚。胸中容万顷，一一黄叔度。人情悦纷华，世路争驰骛。取乐须臾间，转首已失据。余生末俗中，蚤幸识夷路。折桂从乃翁，频年麾不去。冉有岂辞仆，樊迟亦能御。雍容荆渚间，夫子步亦步。初从言下入，筌蹄索鱼兔。终遂义中行，良乐驱骐絷。有时坐终夕，收视息浮虑。了了不可言，明明有佳处。别来能几时，心月翳云雾。诸郎幸不远，寄语多予悟。坐为尘事撄，空咏别知赋。遥想玉华游，春梦如飞絮。"}