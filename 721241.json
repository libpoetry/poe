{"id":"721241","title":"四愁","dynasty":"明末清初","author":"陈子升","text":"我所思兮在骏台，行行当日陟崔嵬。真轻伯玉胡琴价，自负相如汉苑才。待漏琐闱深凤籞，防秋金甲盛龙堆。北风不那吹华发，荒径南园蘙碧苔。我所思兮在鹉湖，西陵歌舞未荒芜。此时问俗真黄口，忆昔循陔有绛趺。禹穴秋风馀霸气，耶溪春色上姑苏。遥遥牛女同消息，水国青烟散舳舻。我所思兮在雁峰，高高晴雪记前踪。皇华戒路贤劳独，赤帝名区紫翠重。投赋汨罗曾痛哭，专经繁露实儒宗。梅花绝塞今牢落，雪压寒香对偃松。我所思兮在剑津，高歌起舞四愁新。河梁共上还携手，秘阁曾跻亦洁身。秋月光阴连碧草，雄风飘举托青蘋。杜陵同谷哀无数，山雪林猿忽过春。"}