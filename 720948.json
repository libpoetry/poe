{"id":"720948","title":"后雁字十九首","dynasty":"明末清初","author":"王夫之","text":"之绕打虚空，经营惨淡中。虫鱼多诘屈，龙马半昭聋。副墨传溪影，雌黄听落虹。天情骀宕里，消息一丝通。寓言河汉迥，草线与灰蛇。应迹说随扫，文身开复遮。梵书疑以八，易象半交叉。飞舞茅龙趣，江门忆白沙。抗坠引清微，灵心挟肉飞。蜗银真白俗，鲗墨莽钟肥。主乙疑无定，偏傍竟不违。方春湘水上，拓得禹碑归。尘气不馀纤，凭虚一缕黏。分歧垂远势，透露簇微尖。曳脚神还整，藏锋力自铦。臣书真逸品，凤藻得无嫌。闪霍仿公孙，垂垂引漏痕。装潢悬玉宇，授受付金昆。带雨流鹑火，衔芦赋大言。灵文人未测，只倩记寒温。密迹簇春蚕，青编削蔚蓝。阙文唯夏五，足用及冬三。元鸟谁徵宋，金天旧问郯。笔花欲有授，鸟梦柰沈酣。湘岸临潭帖，天山拓汉铭。为谁修楚史，自解注禽经。语雀羞刑牍，言鹦笑说铃。挥毫千里泻，腕脱不曾停。耻化顽仙羽，新宫待尔题。河山双划断，物论片言齐。脉望徒吞字，蟾蜍未映迷。寒陵劳坐卧，极目去踪低。霁雪曙南天，孤萦倍可怜。蛾眉流晓镜，香尾篆垆烟。幽意蝇头密，连丝茧绪牵。灵纹惊易没，移入断云边。秋思本无多，千行自不讹。清姿从倒薤，壮志欲眠戈。散队连行草，遥天任擘窠。催花看尽发，谁与换群鹅。涤砚袅元云，潇湘写练裙。龙蛇双腕竞，鱼燕尾梢分。出像传毛颖，题帧仿墨君。夫人学已熟，谁复笑羊欣。素宇无留墨，平沙印别痕。暗书还自省，未到意先吞。映雪功弥苦，依天道已尊。八纮开义海，潇洒动乾坤。浑敦帝鸿开，谁云子不才。国门悬月令，南极转三能。下士称微者，雄风咏快哉。匆匆春早驾，荐福畏惊雷。沙雪笺银暗，芦锋笔阵降。惊飙催就急，虚白人钩双。发细萦空镜，晴波上晓窗。研朱和露滴，枫冷落吴江。有句兼无句，羚羊偶挂尖。吹毛传密谛，带影悟廉纤。化迹空三藏，迷人顶一砭。献花岩畔鸟，半偈不曾拈。刮目经年别，惊非吴下蒙。四声终写入，六义不删风。耻逐蝌文乱，谁凭雉译通。斯文知未丧，几复畏虚弓。淡墨布层层，痴肥自不胜。回文低落月，影本暗渔镫。险句从空搆，秋思与上兴。悬题天阙迥，为尔费冰兢。始知空阔里，无数妙诠偕。娓娓谈天衍，痕痕炼石娲。纸光从月砑，笔冢有云埋。仙笈传青鸟，空劳曼倩谐。未肯负居诸，飘流不废书。长涂收史料，小正作经疏。赝迹徒相似，鸿儒亦借誉。鲲鹏聊志怪，终是不才樗。"}