{"id":"814563","title":"保阳道中遇黄仲韬于逆旅方知其奉命典试四川匆匆不能多谈赠以濂亭文集口占二诗以道其所欲言者","dynasty":"清","author":"范当世","text":"意外逢君驻使车，三年颜色若为臞。尊亲劳苦能加饭，舍弟忧伤待废书。首夏沛中余北向，先春淮上彼南图。飘零一聚师门下，南北相望更二吴。君抚斯文讯武昌，冀州旗鼓亦相当。眼中意态今无右，天下人才讵可量。叔度此行真不易，相如几辈或相望。吾家门外江朝海，为我探源记数行。"}