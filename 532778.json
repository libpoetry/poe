{"id":"532778","title":"赠陈诏州","dynasty":"明","author":"黎民表","text":"韶石款南岳，肄水汇东溟。岩镇俟良牧，疲人纡圣情。推毂允明茂，之子扬德声。豹变蔚文采，凤仪叶咸英。渊冲恒若谷，温裕式如璚。淮阳本卧治，华阴更传经。匪惟惇化穆，实以心源清。三年报邦政，万里导遐征。衡茅惠高盖，疲苶愧逢迎。云螭不可弭，凫藻驰我诚。所冀隆弘美，王道今休明。"}