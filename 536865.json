{"id":"536865","title":"答与绳太常","dynasty":"明","author":"王世贞","text":"故人尺一来，字字皆肺腑。谓余老善醉，醉复多泄语。甚醉解伤生，泄恐终误汝。幡然指其口，汝罪发可数。奈何司出入，废职媚其主。兴至不我却，机发不我阻。口拜前致辞，公言胡不伦。趣死且百岐，岂必尽饮醇。不应北邙土，日日埋醉人。籍令畏语泄，独酌仍杜门。在耳不在舌，可掩不可扪。耳听复大笑，借官重于身。何如归去来，小酌松醪春。耕钓一二翁，杯斝三五巡。小酌不损神，小语不汩真。珍重故人札，赋此等书绅。"}