{"id":"808406","title":"自河南入关所经皆秦汉旧迹车中无事因仿香山新乐府体率成十章 其三 贾谊墓","dynasty":"清","author":"洪亮吉","text":"西京执戟郎，绿鬓忽已皓。太宗爱老臣乃少，武皇爱少臣复老。坐令人惜贾洛阳，怀奇亦不值武皇。灌婴周勃哙伍耳，是老秃翁何足详。长沙西来对宣室，汉皇才高殊自失。固知尚鬼由楚人，因从楚来询鬼神。鬼神之言亦陈戒，汉廷惟生识成败。君不见，微吟贾生赋，车过洛阳界，坟荒无人碑已坏。纷纷何况里中儿，我亦少年先下拜。"}