{"id":"610594","title":"阊门观竞渡戏作长歌","dynasty":"明","author":"邓云霄","text":"端阳新雨涨平堤，柳暗长桥莺乱啼。万户楼台如镜里，千门弦管喧于市。五丝系臂醉蒲觞，争看龙舟戏江水。红帘彩鹢木兰桡，锦缆牙墙奏玉箫。簇簇黄头歌欸乃，重重翠扇伫娇娆。楼船画舫纷停泊，别上江亭开水阁。两岸游人似堵墙，绮罗耀日相交错。游人开处使君来，伐鼓填填响若雷。屏帐駊騀张巨舫，琼筵乐部递相催。使君重文兼好客，当筵载笔皆词伯。未许丰容斗艳妆，直从险峻看标格。梨园曲罢报诗成，江上游龙急瞲声。鳞甲翻波风雨恶，江胥河伯避霓旌。输嬴未决雌雄队，垒鼓催桡浪花碎。锦标夺得快先登，两岸千人齐喝采。输者惭兮嬴者矜，回舟赌胜更凭陵。江波咫尺分吴越，往事千年感废兴。越兴吴废付东流，南国烟花恣浪游。谁向澄潭伤屈子，空余兰杜结离忧。湘兰沅杜长江隔，吴门还有鸱夷革。日暮潮来天地青，剑光袍铠如银白。江南士女自嬉嬉，话及前朝总不知。嬴输兴废浑闲事，莫怪山公倒接䍦。"}