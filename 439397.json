{"id":"439397","title":"墨梅一十首","dynasty":"金","author":"刘仲尹","text":"瘦损昭阳镜里春，汉家公主奉乌孙。泪痕滴尽穹庐月，谁道神香解返䰟。绝缨人醉烛花残，主意方浓未厌欢。十五琼儿梳洗薄，琵琶才许近帘弹。生憎施粉与施朱，换骨玄都亦自姝。疏影冷香题不到，梦惊烟雨暗西湖。赵郎爱香人不知，罗浮山下有佳期。春寒彻骨角声起，才记参横月堕时。君王凤驾九龙池，后辇传呼召雪儿。狼藉玉台银烛暗，丁香小麝印宫眉。钟鼓沈沈度苑墙，玉绳初直殿东厢。荀妃早发鸡鸣埭，残月微分烛下妆。衡州何处问花光，抹月批风只欠香。安得江南断肠句，为题风雨浣啼妆。高髻长蛾满汉宫，君王图玉按春风。龙沙万里王家女，不著黄金买画工。古绢谁藏谢女真，天寒翠袖一招魂。江山嫁尽风流梦，雪满冰溪月挂村。妙画工意不工俗，老子见画只寻香。未应涂抹相欺得，政自不为时世妆。"}