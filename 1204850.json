{"id":"1204850","title":"摸鱼儿","dynasty":"元","author":"许有壬","text":"笑人间衮圭何物，此花良贵天与。倚阑瘦立亭亭玉，刻画一生清苦。人有语。道不出蓝田，岂是真才具。山人告汝。正蓬鬓萧疏，不胜冠冕，真者亦投去。洹溪水，洗尽眼中尘土。天葩静看齐吐。冰壶凉月天如水，麈柄肯论夷甫。翁醉舞。任蕞尔寰区，共讶山中许。搔风沐雨。且受用清香，古今多少，富贵草头露。"}