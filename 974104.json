{"id":"974104","title":"叔文再用韵赋诗亦复用韵答叔文兼呈伯玉昆仲","dynasty":"宋","author":"赵蕃","text":"杜陵心喜归茅宇，无复长安叹今雨。事虽聊向朱阮论，身盖自与稷契许。胡为流落不称意，长铗貂裘遍南土。我尝细把遗诗读，大半悲伤闻战鼓。徒空至德至大历，田车竟绝维庚午。区区清■与肥羊，何似松根茯苓煮。是翁独破念吾庐，太息明光谁避暑。诗穷如是仅得名，欲作诗人宁易语。要呼同志共讨论，客里那知酒家妪。便从瓮侧觅茂世，谁复尊中似文举。共将崄韵搜崛奇，要逼蛟龙起飞舞。"}