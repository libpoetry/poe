{"id":"1111935","title":"寄葛司理","dynasty":"宋","author":"吴惟信","text":"井冷丹沉事迹存，仙翁秘诀授云孙。不同白鹿眠花径，却跨青鸾出洞门。调尉明知逃吏隐，详刑阴布活人恩。归来日日出堂醉，春草池边着梦魂。幽居直恐世间无，叠石为山展画图。亭馆看花春思远，楼台倚月夜吟孤。不论胜负收棋局，欲辩醇漓蘸酒壶。东阁开延天下士，昂头相对说江湖。"}