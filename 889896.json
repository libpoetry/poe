{"id":"889896","title":"用葵轩送定叟平时兄弟间首句送季永弟赴省","dynasty":"宋","author":"吴泳","text":"平时兄弟间，如友相箴规。每于和顺中，切切而偲偲。笔砚三十年，风雨无停披。草衣而粝食，穴坯而败帷。子文实胜仆，而我先子飞。子不以脱穫，便废锄与犁。有文绩如丝，有锋利如锥。拓开大规模，不作小干枝。果然升春官，粗惬心所期。对床味可永，今又征行西。此别固不惜，岂无深长思。庭萱日就芜，门户一线微。子若不努力，谁与相扶持。文章但平易，毋以骄出之。共登青云程，了此一段奇。却归坐北窗，脱去名利羁。于皇太极蕴，力与求真知。"}