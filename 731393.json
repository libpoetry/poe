{"id":"731393","title":"送稚存先生给假还里","dynasty":"清","author":"永瑆","text":"一杯酒，相情亲，人生安得无故人。相情亲，一杯酒，故人那得无分手。去年春寒花未开，谷人先生摇艇走。庭虚情满思念深，一日何尝不在口。君无吴君膳羞恋，白云更不烦搔首。英年幕府辟才贤，博学宫端冠师友。信知综迹半风尘，未遽容颜全老丑。何为匆匆卷装去，邂逅无由折杨柳。君言令弟罢微员，昨接家书溘颓朽。寒冗幸禄恩何酬，期功在官颜孔厚。双凫乘雁足江湖，密筱疏松合箕帚。闭门须多著书日，况今年才四十九。古来良士不文章，世上枯坟竟谁某。鸰原尽急归亦得，温树无言意非偶。锡泉甘甘不吾负，到及新茶绿如韭。但恐吴君解笑人，此行已落春花后。"}