{"id":"707575","title":"满江红　　题画寿总宪龚芝麓","dynasty":"明末清初","author":"吴伟业","text":"楚尾吴头，仅斗大、孤城山县。正遇著、青丝白马，西风传箭。归去秦淮花月好，召登省阁江山换。更风流、党籍总寻常，思量遍。文史富，才名擅。交与盛，声华健。正三公开府，张灯高宴。绿鬓功名杯在手，青山景物图中见，待它年、拣取碧云峰，归来羡。"}