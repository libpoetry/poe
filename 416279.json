{"id":"416279","title":"湘春夜月","dynasty":"近现代","author":"吴梅","text":"伫楸阴，暮寒庭院愔愔。几日独对西窗，扶醉裹头吟。欲赋蕊宫仙梦，恨紫云消息，客里浮沉。记小楼引酌，晴帘索句，多少温寻。朱门翠陌，黄鹂碧草，愁说登临。破笛回风，摧动了一天砧杵，敲碎秋心。银河浪起，问泪波流怨谁深。更自笑，甚庭花玉树，留莺绾燕，痴到如今。"}