{"id":"1038771","title":"得请南台偶书","dynasty":"宋","author":"张方平","text":"紫阳洞中客，水晶宫里人。一念堕尘世，资本犹天真。擢质出流俗，抗志凌苍旻。邈从逍遥游，浩与恬漠亲。风箫不受调，溪鸟非所驯。敢希古作者，尚从诸逸民。犬马皆有养，况我无天伦。俛首遂干禄，老先称过秦。流遁亡旧守，趋锵陪荐绅。骄气与矜色，湛没四十春。市合先缩手，战酣早收身。桑榆近颓暮，丘壑惭荒榛。福兮祸所伏，名者实之宾。虽嗟负前志，大观亦同均。"}