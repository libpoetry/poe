{"id":"688246","title":"初度奉寄梁大参","dynasty":"明","author":"朱浙","text":"蓬弧此日君初度，蒲柳之姿期偶同。天地百年都是客，江湖多病早成翁。相思千里共明月，极目停云邈下风。珍重岁时眠食好，鼎铉正尔待名公。五十七年六尺身，摄提星纪又初辰。摧颓那复风云气，落魄终甘草莽臣。满座壶觞诸客醉，北堂莱綵一番春。老怀自笑疏狂甚，颠倒尊前白发新。"}