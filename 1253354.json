{"id":"1253354","title":"效冯老泉咏西山蚊虫","dynasty":"元末明初","author":"蓝仁","text":"林壑饥蚊响似雷，成群作队夜深来。道人传得希夷睡，烧尽葭烟一束灰。蚊虫只为口如针，火劫烟攻退又侵。风露尽多呼吸处，破窗残隙莫相寻。散漫飘萧豹脚长，小窗飞入闹昏黄。月明蕙帐今空在，借问为谁逐客忙。霜落俱看扫迹空，雨馀又听放声同。生民膏血能多少，尽在馋肠利觜中。"}