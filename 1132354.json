{"id":"1132354","title":"十八日上寿退赐坐十九日贡院锡宴二十一日紫宸殿御筵即事","dynasty":"宋","author":"魏了翁","text":"珂伞摇心梦不成，忽听吏皂放衙声。吹灯拨火供晨粥，趁到皇城恰六更。严妆列卫启宸居，百辟滔滔若贯鱼。后幄宰臣先奏事，犹随郎从立前除。有次鞭鞘陆续鸣，赭袍当殿万簪缨。群臣拜舞分行坐，十味肴羞酒五行。蹴鞠寻橦列广庭，吹丝按竹布前荣。卿郎朵殿浑无见，只听时时万岁声。再坐犹馀四屈卮，筋驽肉痹股生胝。侍臣醉饱皇欢洽，更看终场角牴嬉。蛾眉班捲戴花回，遥望君王玉色开。画楯诸班谢茶酒，尻高首下一声雷。十七年间作外臣，重来三日齿嘉宾。天颜不减当年泽，点检同朝共五人。"}