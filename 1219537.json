{"id":"1219537","title":"碧梧翠竹堂","dynasty":"元","author":"郑元祐","text":"顾仲瑛父，作堂溪浒。矗矗其楹，植植其础。飞甍斯郁，高栱其楚。绮疏迎阳，粉扉作堵。文艺之苑，图书之府。爰植梧竹，翠碧之溥。竹益冬荣，梧因夏膴。既敷其荫，又啸而舞。春暮首夏，炎日当午。合梧与竹，繁阴在下。鱼跳矜肥，鹦啭命侣。父既乐只，坎坎其鼓。载陡清泉，载陈列俎。歌声在节，丝声合拊。竹梧交枝，高出云雨。宾既醉止，举觞寿父。愿父寿乐，以续妣祖。以长孙子，以养父母，以承天之祜。"}