{"id":"595833","title":"春日陈光禄见过","dynasty":"明","author":"李时行","text":"冠盖何年别，轩车此日来。故人千里合，绿野一尊开。鸟弄当歌席，花明近酒杯。激昂看侠气，磊落见雄才。越峤题应遍，衡阳辙屡回。高情出云汉，逸想绝氛埃。户牖临青嶂，琴书傍绿苔。子云元寂寞，仲蔚自蒿莱。僻地纡玄览，深怀寓薄醅。相看当尽醉，莫遣二毛催。"}