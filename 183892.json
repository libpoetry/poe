{"id":"183892","title":"次韵司徒富公耆年会诗","dynasty":"宋代","author":"苏颂","text":"古人称宴安，居处必择地。诸公来河南，有若不期会。岩岩大司徒，早辞槐鼎贵。嘉谟纳渊衷，故事留台寺。构第铜驼坊，开门瀍水次。居守德爵同，位重官三事。高轩每过从，纵言谈道艺。复有乡里贤，夙昔承嘉惠。崧岭高横空，洛波清见底。履道追昔游，行厨载芳醴。燕毛礼所重，安车皆戾止。年尊二国公，齿序众君子。愿公寿千秋，慰民瞻具尔。三载一来朝，当陪天子祀。"}