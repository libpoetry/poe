{"id":"886788","title":"入夏初晴","dynasty":"宋","author":"何梦桂","text":"屏翳盗天权，丰隆据天宇。沴阴抗六阳，入夏苦旬雨。炼石无娲皇，天漏谁与补。羲和驾赤轮，倏睹朝旭吐。泥虫起踯躅，淖羽鼓掀舞。倚杖拟郊行，脱屣始出户。喜气薄林峦，生意溢蘅杜。天公本无心，造物谁实主。今昔倏变化，阴晴孰吹煦。我欲叫苍苍，叩阍挝天鼓。苍生在巅崖，何时脱辛苦。"}