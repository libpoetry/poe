{"id":"686262","title":"秋日奉别王元美比部详刑还京四首","dynasty":"明","author":"卢楠","text":"送君沙麓野，延望漳水濆。尔登黄金台，我栖青桂林。双雁起前浦，雄飞雌复沉。相背一何速，顾念隔长云。远眺砀石宫，巍巍紫霄岑。千里益相思，郁悠伤我魂。愿言策高步，图画终麒麟。烁烁天上星，皎皎岩际月。蟠蟀感夜吟，凉飙迟晨发。山木既云苍，江枫亦已脱。遥望百里间，茫茫但寥阔。鸱鸮鸣园陬，虎豹步庭阙。临路别所亲，怅然增华发。思心独徬徨，谁能为解结。安得琼芳枝，慰我常饥渴。清夜张宴会，桃李沓众芳。微辞吐椒兰，穆如清风扬。东序理瑶瑟，西清弄雕簧。长歌遏流云，四座无高倡。离思动颜色，杯酒空激昂。怅望登高台，痛毒我肝肠。泛泛白飞凫，刷羽长河㵝。有如客游子，辞家远留滞。衣裳洒秋风，飘摇青云屉。仰视霄汉间，景星何翍丽。瑶光忽若遗，弃我即远逝。低头空复怜，白发兹衰替。迟君报明主，偃蹇卧松桂。"}