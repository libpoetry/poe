{"id":"690689","title":"己未除夕 馈岁","dynasty":"明","author":"张萱","text":"明日肇三阳，今夕回五佐。卒岁幸优游，阖室鲜窕货。里妇竞豪奢，馈问无小大。筐筥骛脩衢，我独高枕卧。一介不到门，半刺不窥坐。饾饤列长筵，食力自井磨。辞寒与迎煖，共向杯中过。闭门觅老句，自唱还自和。四序递往来，安知速与迟。迟固不可留，速亦谁能追。天运自有常，吾生亦有涯。所以古贤人，行乐须及时。岁功幸已毕，不在甘与肥。岁既舍我去，我岂为岁悲。儿孙罗酒浆，痛饮翁莫辞。千秋尚努力，谁云久矣衰。至人存其身，一龙复一蛇。里俗贱衰老，噏訾殊周遮。冉冉过隙驹，岁月能几何。高烛照深杯，杯行且莫哗。床头有精怪，咄咄老铁挝。把舞守此岁，老态何欹斜。岁去已超忽，岁来空嗟跎。衰老勿复道，少壮休矜誇。"}