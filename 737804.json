{"id":"737804","title":"春江行","dynasty":"清","author":"杨士凝","text":"江流迢迢接天影，云脚轻帆织烟景。江头自古送远行，一片春潮水光冷。妾身嫁得江南客，远道相思了无策。去年江上别良人，万线杨柳摇青春。今年江楼望长路，两暗莺声啼不住。忆初妾泪滴江潭，从君舟渡江之南。泪余酸苦江水甘，搅和入口君心谙。君不见春江渔妇随渔子，一生苦乐江舟里。打鱼沽酒醉复醒，那识春愁满江水。"}