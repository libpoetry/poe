{"id":"721106","title":"林子濩别后见怀寄诗，次韵酬之，用相勉励「共保岁寒」","dynasty":"明末清初","author":"卢若腾","text":"侠气棱棱露笔端，十年不放愁肠宽；谈来千古心逾壮，别去孤舟兴未阑。车笠已盟新雉坫，鼎钟须忆旧渔竿。太元新论并传世，难掩低昂杨与桓。依然碧水与青山，城郭人民改昔颜；畏尔后生如鹤立，惭余疏拙伴鸥閒。文章字字关伦理，寤寐时时可往还；识得安身立命处，何妨辛苦寄人间。"}