{"id":"746137","title":"响琴峡","dynasty":"清","author":"吴振棫","text":"双崖对立削铁成，上摩天阙与云平。俯视不测烟冥冥，石梁横跨通人行。堕井窥见天光明，不知日月何方生。怒涧穿石势建瓴，雪瀑飞卷鹭羽轻。海鳅喷喝潮倒倾，龙公捧檄驱雷霆。阿香推车无暂停，两甄合战铙鼓鸣。万马蹴踏虏帐惊，铜山碎裂宵匉訇。闻者震掉心怦怦，胡乃以琴为之名。琴含太古移我情，大弦春温小弦清。九十一声无此声，或者缥缈仙之灵。爱此幽险飞驭经，华山毛女招媌娙。东阳石室幽不扃，曲罢月落霜峰青。世上传说惊聋盲，大书深刻不可更。此意是非谁与评，狂吟付与黄猿听。"}