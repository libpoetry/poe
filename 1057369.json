{"id":"1057369","title":"叙旧赠董承君","dynasty":"宋","author":"刘弇","text":"摇摇不根舟，瀰漫随所适。朝辞吕梁险，暮骇瞿塘迫。长波送日月，漭与云海隔。晚从天末归，良愧故人识。夫子吾土杰，久任词翰责。刺手翻天浆，洒作吊古墨。班班出素蕴，想见豹姿泽。忆昨长淮壖，半面欣相得。君时天涯官，我亦西风客。薰弦破愁颜，爽抱洗连璧。吴岑刻玉瘦，吟对挹佳色。颓年瞥眼过，十见溪草碧。钟陵旅学子，官况秋蝉翼。彯撇愧西崦，吊影心恻恻。?魖竞揶揄，甚者得鸱嚇。由来次公狂，仅免陈遵谪。敢意今者见，依然得江国。乡情比重裘，暖气回肘腋。南闾与东阡，间蹑车马迹。古人重交契，远有千里忆。连墙彼何人，老死不相觌。张陈汩势利，光初竟何益。青原秀撞天，螺水蓝膏擘。襟期方未央，更约浮我白。"}