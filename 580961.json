{"id":"580961","title":"送钟狂客应荐北行","dynasty":"明","author":"张诩","text":"君不见长安少年游侠儿，斗鸡走马气如霓。风尘著雨街街净，花柳和烟处处迷。又不见金紫煌煌号卿相，甲第歌钟烂相望。青娥皓齿歌宛转，银筝牙板声嘲喨。去年匹马入帝畿，风光如旧人事非。向日少年多乞丐，高门半改为荆扉。转眼变更便如此，千秋万载何极止。往访旧日东邻家，惟有一翁出纳履。初时相见不相识，细说来因方大喜。问之多是感慨言，不觉相看泪如水。三月花明君始到，料得伤心亦如此。"}