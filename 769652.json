{"id":"769652","title":"贺新郎·寄怀东亭旧游","dynasty":"清","author":"陆震","text":"别日无多许。早怀人、今宵两地，几时重聚。记得残冬分手日，又说春光将去。如长在、蛮山蜑坞。何处相思臣最苦，只斜风、细雨天将暮。便追忆，为欢处。深情留客畴能拒。任当筵、狂呼剧饮，酒筹无数。座上新知才更健，一见论交如故。诗咏罢、淋漓入古。今夜孤吟谁与和，只颓然、只影灯前顾。恍惚是，前生度。"}