{"id":"408439","title":"黄克强先生与李西屏先生书札 十八年七月廿八日 西屏先生属吾友陈冕雅示侃于大石桥寓中追怀民国前三年与克强遁初两先生同居新宿者旬日辛亥季秋两君自沪渎赴武昌与侃会于蕃舶遂同入鄂元年克强先生为留守时侃犹得一晤后此遂不相闻岁月飘忽两君皆亡追思昔游犹在心目抚弦青简不禁泫然敬题一诗以志感","dynasty":"近现代","author":"黄侃","text":"海国前游迹已陈，繁樱今日为谁春。功名青史难磨灭，朋旧黄垆有叹呻。岳麓几年埋玉骨，淮堧一客忆穷尘。碎金亦可知安否，且喜收藏是故人。"}