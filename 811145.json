{"id":"811145","title":"定边杂咏","dynasty":"清","author":"王錞","text":"紫塞推岩邑，乌延托宦游。星连西极迥，月寄北庭愁。万里沙飞雨，千山雪酿秋。非衔操割命，肯向此淹留。龙驭时巡远，民庐旧寝宫。青苔缘闼古，苍鼠穴阶空。笳静关山月，弓鸣草木风。庙谟能制远，宛马岁来东。西邑天戈指，军行万里强。阵云连地阔，塞草竟天长。逐队纷鹅鹳，迷途困骕骦。晚来亭鄣望，日落戍旗苍。"}