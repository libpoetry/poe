{"id":"700486","title":"于按察泉庄杂咏十四首 左山","dynasty":"明","author":"顾璘","text":"青苍万古色，日日落吾几。吾已忘吾生，山乎尔谁氏。错落万顷田，潺湲百丈泉。山人日秉耒，饱饭对山眠。颇笑古函谷，晓出鸡鸣客。四海今一家，岩关石门坼。古邑今为田，城闉复何有。时见遗世人，长歌一回首。茅屋依青嶂，松枝拂户低。鹤来休便住，留著白云栖。清池如半璧，下浸青天月。依稀玉兔边，侧露金银阙。园花满百种，种种足春光。百年春尽醉，才得九千场。盥口就晨飧，青菘间黄独。还闻石家厨，啖乳荐豚肉。窗中列远岫，傲杀谢玄晖。地是烟霞窟，身仍薜荔衣。翠屏高千尺，行坐日相对。宇内有红尘，尽在岩峦背。众鱼聚浅水，谁谓鳞甲微。中有赤色鲤，雨即随龙飞。昔飞远塞外，映月落虚弦。今向仁人侧，随阳宿野田。手种春杨柳，盈盈绿满堤。居人不自觉，过客竟须迷。竹下有幽径，本为裘羊开。清风满庭户，时闻抱琴来。"}