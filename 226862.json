{"id":"226862","title":"八声甘州·叹人生聊尔","dynasty":"宋代","author":"何梦桂","text":"叹人生聊尔，便晨风、翼倦也回飞。况自骑款段，欲追骐骥，千里安之。种得玄芝瑶草，不染满头丝。一醉梅花下，笑舞青衣。说甚封侯万里，待朱门画战，大第崇墀。人世何时□足，造物任隆施。怪周公、如今不梦，意周公、政自怪吾衰。归来去，夕阳牛陇，夜月鸥矶。"}