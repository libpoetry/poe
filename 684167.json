{"id":"684167","title":"送临淮李秀岩留守南京","dynasty":"明","author":"王弘诲","text":"金符玉节拜彤墀，分陕亲承圣主知。吴地河山新授镇，汉家茅土旧开基。渡淮尚想围棋墅，驻马时成横槊诗。总为太平根本计，麒麟勋业万年垂。幕府高临建业开，风流谁似邺侯才。金貂十叶舒仙李，画戟三山荫省槐。挥麈韬分龙虎胜，鸣铙歌出凤凰台。遥怜他夜南楼月，清兴何人许共陪。"}