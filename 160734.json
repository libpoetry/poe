{"id":"160734","title":"临湘县崇惠庙词","dynasty":"宋代","author":"王炎","text":"仙伯兮逍遥，共骑鹤兮云宵。西弱水兮东瀛洲，超然变化兮不可以留。农之田兮瘠田，仙弭节兮悯此民而勿去。白云横兮翠微，石室幽幽兮宜而燕娱。一窦之泉兮不溢不枯，仙顾而乐兮黄鹄翩其来归。有龙蛰兮于寒泉，潜而飞兮遥天。仙吹箫兮击鼓，老农酌醑兮起舞。仙驭飞龙兮四郊甘雨，旱不为灾兮年谷屡丰，我民敬恭兮蒙仙之泽无穷。"}