{"id":"752909","title":"采南为诗专赠我新奇无穷倾倒益甚再倒前韵奉酬以其爱好也亦稍为戏语调之","dynasty":"清","author":"范当世","text":"我与斯文交，寥寥孰今曩。无端忽见君，魂梦犹自壮。平生在江沱，神孤意凄怆。拓海方寸间，蓊郁不能放。岂无山中人，因风托远响。解佩一要之，佳期什九爽。旨哉荒州庭，每饭有奇赏。君诗复绝伦，光怪非吾想。以此横山东，那弗招人谤。谬以小国称，来侵大国壤。丈夫何娟娟，面好复有障。看君善跃鳞，今落任公网。瑜来亮则无，邢出君何两。君知桐城否，所学一身创。我来三载馀，眼中失烟莽。久住方自然，聪明祇能强。应须白发生，始附青云上。坚留愿学心，勿与身俱往。"}