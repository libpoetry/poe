{"id":"697958","title":"奉答西涯翁二首","dynasty":"明","author":"费宏","text":"襟度休休发兴长，衣痕在眼自淋浪。望依北斗天垣近，坐爱东村夜色凉。霜竹种成凡几个，早梅吟罢有馀香。远游莫忆当年赋，大老惟因住帝乡。路入荆溪兴愈长，钓游随处是沧浪。春藏别坞花迎客，暑隔孤亭竹送凉。蜀阜有碑当健笔，苏园无橘噀残香。西归每作扁舟梦，恨不从公老此乡。"}