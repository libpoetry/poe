{"id":"1236751","title":"过济源登裴公亭用闲闲老人韵四绝","dynasty":"元","author":"耶律楚材","text":"一抱青山插碧空，平湖春水碧溶溶。裴公亭下千竿竹，撩我诗情得得浓。珍玉参差照底寒，闲闲佳句继香山。湛然不揆真堪笑，也敢题诗列壁间。绕垣乔木碧天参，松竹萧萧翳镜潭。他日携琴来隐此，林间乞我一禅庵。碧湖风定水痕平，雪竹幽禽自好声。我羡清源高隐士，干戈人世不知兵。"}