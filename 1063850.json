{"id":"1063850","title":"次韵题兀翁瑞筠亭","dynasty":"宋","author":"释德洪","text":"大圆镜空越数量，是中岂容男女相。风橐俱声未易分，前身后身翻覆掌。种石王生砚出芝，人亡物在何足奇。请看襄母千里至，庭竹骈根生瑞枝。人言亲少而子老，异事相传争绝倒。心法之妙传以粗，此理难与俗人道。云居的孙难共语，辩如建瓴空气宇。不将双脚踏城闉，郤侯诗句能写真。"}