{"id":"405207","title":"鹧鸪天 祝竹韵寿","dynasty":"近现代末当代初","author":"刘蘅","text":"节序频移秋夏冬。好春早在玉壶中。词仙诞日持觞近，客子归心与箭同。寻美景，记芳踪。半生几砚共春风。竹轩诗酒名闻世，寄语山阴莫自雄。戏水寒芦作雨声。来君指下不胜情。秋江月白流萤坠，画舫宵深断雁鸣。听此曲，快平生。春风早与定鸥盟。相亲那晓离别后，愁结如山几万层。修得清因几世前。相亲俦侣尽诗仙。原知梅院春长好，却恨书窗月未圆。居客地，对愁天。霜风不解我高年。寒生独夜频思酒，移坐屏山酒望边。梦破无痕费苦思。不堪言怨不堪愁。慈航可度缘犹浅，蔗境求安愿又违。天黯黯，雨霏霏。生涯不欲告君知。含情只说珠江树，寂寞冬姿伴我宜。悄看斜晖隔水明。满天画意与诗情。思君莫问君知否，索句何因句未成。山一带，路千层。云深林密掩归程。无端来作笼中鸟，听尽高飞野鸟鸣。"}