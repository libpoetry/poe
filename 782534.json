{"id":"782534","title":"送李寿先南游","dynasty":"清","author":"戴亨","text":"贫老嗜讴吟，郁郁长安邸。风雅岂能当，愁怀聊自弭。绕径塞蓬蒿，终岁绝行轨。杰士求知音，访我数千里。投赠非南金，相慕在兰茝。翩翩以其邻，圭窦罗英伟。秋风吹行云，奄忽隔山海。已觉伤离群，君复戒行李。名胜恣遨游，我情徒迤逦。振衣蹑高岑，应悲在泥滓。旅雁鸣高空，春北秋复南。岂独避寒暄，江海有遐心。今君欲远适，感我一何深。百花竞时荣，芬芳发中林。游云无滞迹，高飞慕幽岑。平生抱微尚，五岳思追寻。困顿不能前，跂睇徒悲吟。对君写中曲，朱弦张素琴。霜雪作春寒，凛凛天地阴。仰首羡冥鸿，俯首悲陆沈。"}