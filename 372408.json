{"id":"372408","title":"霓裳中序第一·城南近韦曲","dynasty":"清代","author":"端木埰","text":"城南近韦曲，路入蒹葭青断续。休藉雅琴怨筑。天籁送声，何须丝竹。晴皋润绿，看野人、家在盘轴。斜阳外，一蹊乱叶，婉转道深谷。芬馥。半篱黄菊，任野鹤，闲云往复。溪边来去路熟。十亩闲桑，五斗收粟。素心来共宿。有快意，新诗互读。清尊对，溪堂松下，夜气皎寒玉。"}