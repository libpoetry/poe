{"id":"1131430","title":"林正甫察院出示送刘德修都运殿院诗并德修和章人事好乖置之勿复道也第一见倾盖如平昔而万里远别又不能一面得非皆有不偶然者存乎勉强继韵一写胸中磊块而结恋之怀又有诗所不能尽者","dynasty":"宋","author":"虞俦","text":"吾道艰难孰使然，忧来真欲问诸天。方看骢马避桓典，遽为虾蟆赋玉川。去国身轻宁絜絜，爱君意在故卷卷。瞿塘滟滪风波恶，百丈孤骞上濑船。弹劾生风笔有神，天教末路得相亲。从来名下无虚士，今见朝端第一人。销印不知谁发难，投珠那得谓无因。何妨弭节潼江上，我亦归欤伴隐沦。"}