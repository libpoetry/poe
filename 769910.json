{"id":"769910","title":"沁园春•酒后作歌与擎庵 其四","dynasty":"清","author":"彭孙遹","text":"对影街杯，影且前来，吾方思之。算乘时只合，兔园传册，成名何用，狐穴搜诗。世上举肥，宫中磨蝎，大药难将造物医。安予拙，且听竽南郭，植杖东篱。小园清映涟漪。有密竹、疏花事事宜。更多情绿绮，琴心解渴，撩人翠妩，黛色忘饥。饱看文君，风吹鬓影，此乐诚然不可支。谁相问，道茂陵闲散，谢客多时。"}