{"id":"808197","title":"东风第一枝  癸卯元夕雪晴","dynasty":"清","author":"厉鹗","text":"拂柳蛾消，妆梅鹤瘦，玉烟吹散无影。放教明月初圆，最怜倚篝漏永。街泥不断，已减却、灯边游兴。料粟肌、笼袖香留，笑里有人偷并。占响卜、紫姑谁證。思旧约、素娥暗省。一番花信添寒，十分草痕洗净。凝情买夜，漫再认、飞鸾窥镜。悔少年、争逐轻尘，得似煮茶风景。"}