{"id":"860616","title":"齐天乐 其五 四明别友","dynasty":"宋","author":"王沂孙","text":"十洲三岛曾行处，离情几番凄惋。坠叶重题，枯条旧折，萧飒那逢秋半。登临顿懒。更葵箑难留，苎衣将换。试语孤怀，岂无人与共幽怨。迟迟终是也别，算何如趁取，凉生江满。挂月催程，收风借泊，休忆征帆已远。山阴路畔。纵鸣壁犹蛩，过楼初雁。政恐黄花，笑人归较晚。"}