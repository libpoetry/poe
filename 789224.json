{"id":"789224","title":"夜合花 用史梅溪韵","dynasty":"清","author":"王策","text":"画里留仙，诗中倚玉，飘零丸髻王郎。蔫红几点，莺儿衔去深藏。银叶篆，宝奁光。隔烟波、十丈金塘。此时曾否，开帘待燕，摘蕊新妆。朱阑曲曲回肠。空记轻酥枕晕，纤指橙香。天生杜宇，如何化得鸳鸯。依小阁，望银墙。为愁多、醉不成狂。月沈灯灺，书来梦去，多少猜量。"}