{"id":"136067","title":"沿檄柯山归别张特秀","dynasty":"宋代","author":"楼钥","text":"我昔志学年，侍亲宦西安。弟兄游庠校，见君平生欢。君才独颖出，逸驾不可攀。夜窗共檠灯，春游合杯盘。虚堂卧雪岭，杰阁横云山。烂柯上危磴，乌巨沿溪湾。是时气相高，辩论俱澜翻。一别二十年，天街见峩冠。殿庐香决科，蓝袍立清班。黄牒墨犹湿，大弨力能弯。尔来又五载，短书能几番。兹焉捧檄来，吏牍方拿烦。室迩叹人远，一朝脱笼樊。满意纵剧谈，痛饮到夜阑。十步九太行，此事亦孔艰。进哭老先生，画图惨青纶。特显顾何为，一昔成大还。回思我伯氏，人琴有余叹。感今念畴昔，相与涕泪潸。故人怅无几，恍如春梦残。有酒不得饮，有琴不成弹。复归坐冷屋，使我凋朱颜。我归不可迟，倚门梦连环。君言欲舂粮，伴我行路难。欲去不得去，僧坊话閒关。年各几半百，后会鬓亦斑。何处更有诗，此心匪石顽。群忧发孤笑，属联不当悭。气岸有如君，著身簿尉间。盐车勿长鸣，会当上天闲。掺祛不忍别，雨声为潺潺。君有门户责，殷勤愿加餐。"}