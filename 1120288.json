{"id":"1120288","title":"送徐漕移宪浙东二首","dynasty":"宋","author":"周必大","text":"一去中台十九年，爱君忧国得华颠。久疑使节留江上，稍喜除书近日边。寒碧轩窗馀旧句，汗青简册奏新篇。文章入相公家旧，沙路从今稳著鞭。满岁蹒跚泮水间，独公不作腐儒看。几陪佳客芙蓉幕，聊慰穷愁苜蓿槃。此去高山空自仰，向来流水为谁弹。割鞭截镫知无益，但觉轮囷激肺肝。"}