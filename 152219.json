{"id":"152219","title":"次韵陈叔晋舍人殿试笔记","dynasty":"宋代","author":"周必大","text":"帝垂清问切恢图，士贡昌言敢导谀。高下共知归至鉴，考评聊许备先驱。四帷迥隔心常渴，三榻横连体匣舒。乌府凛然贤执法，紫垣籍甚古通儒。墨朱同异容兼采，等级从违得细书。尚酝时颁缸面酒，大官日馔腹前胪。天香漫炷熏常歇，贡茗虚沾样顿殊。晨壁摇风愁幕冷，夜窗透月喜帘疏。九宾屈指胪连句，千虑倾心智与愚。会待诏恩三日沐，湖山寻胜任舟舆。"}