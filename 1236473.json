{"id":"1236473","title":"拟古七首","dynasty":"元","author":"周权","text":"洪钧播无垠，八埏荡和风。枯丛同华滋，陈荄变纤茸。高门与穷巷，妩媚白与红。阳和不择地，化育自至公。惟人物之灵，此理均降衷。大朴日凋丧，町畦生室中。贵贱移亲疏，贫富乘始终。谁能返其初，物我俱玄同。东溟跃羲和，西海骋望舒。迭运不遑息，汲汲司晨晡。人生百年间，有如涉长途。途长日苦短，何以宁其躯。白露沾我衣，众芳忽萎枯。逝将蹑飞霞，驻景凌方壶。黄河天际来，喷薄万里奔。寸胶使之清，意坚水弥浑。谁抱绿水操，乃向齐门弹。奈何殊所投，舍弹起长叹。有客山中来，遗我千岁苓。肤腴淡无味，色素少芳馨。且言养真性，服久能身轻。膏粱匪吾有，终焉佩高情。朝菌迷晦朔，大椿阅春秋。鹤长断则悲，凫短续亦忧。人生贵委顺，赋予不可求。永惟南华篇，达人谅悠悠。偃蹇涧底松，婀娜原上柳。春风少年姿，辉映苍髯叟。俗情厌孤直，艳目分好丑。徒抱霄壑姿，落落谁见取。竞把黄金丝，送尽行人酒。一夕秋霜飞，柔条化枯槁。怀材贵适用，贞脆不同道。谁为岁寒人，共赏岁寒操。庄周梦为蝶，蝶梦亦蘧蘧。子綦吾丧我，隐几何嗒如。忘形与忘情，一念非异途。作梦未必真，似丧良非无。垢尽见自明，白生室乃虚。忘言对青山，悠然云卷舒。山中有孤松，托根在深涧。磊磊多节目，偃蹇岁云晏。岂无干云心，亦有傲雪干。萧飕起清奏，可挹不可玩。大雅久寂寥，古瑟弦已断。美哉遗音存，伫立为三叹。"}