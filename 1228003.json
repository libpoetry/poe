{"id":"1228003","title":"送观志能分韵得更字","dynasty":"元","author":"李孝光","text":"银河复西倾，北斗亦西柄。江永秋易风，日暮蛟龙横。游子好结束，骑马事秋□。送者来如雨，川上舟楫盛。畏别不忍发，天东挂飞镜。照见别离人，独我心怲怲。挽须祝君来，持酒劝君更。西舫弹琵琶，忽作瓶中迸。前曲度白鹤，后曲妾薄命。平生烈士心，掩耳不愿听。男儿树声名，上与古人映。愿君且自爱，听我洛生咏。"}