{"id":"1144634","title":"偶成简任肃斋教谕","dynasty":"宋末元初","author":"黄庚","text":"百年光景易侵寻，消遣閒愁只苦吟。但觉笔头风雨湿，不知鬓底雪霜侵。冥鸿已负九霄志，老骥空怀千里心。富贵倘来应有命，何须弹铗扣知音。百岁光阴一转蓬，晚年不与少年同。事因错处人方省，诗到穷时句始工。献赋未逢杨得意，怜才难遇杜司空。有时追忆升平事，犹道繁华是梦中。贫病交攻久废诗，萧然一室独栖迟。酒钱已尽琴将典，瓶粟无储鹤亦饥。豪杰不多陈仲举，结交惟欠魏无知。箪瓢钟鼎都休计，毕竟穷通各有时。"}