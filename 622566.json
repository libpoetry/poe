{"id":"622566","title":"池州阻风","dynasty":"明","author":"郭之奇","text":"天风九万里，直下大江东。海波十千丈，总令三山濛。龙螭趋巨壑，蛟鳄舞阴空。陵谷须臾变，高深那可冯。此时愁坐客，天水日堪同。披襟依雪浪，接瞬隐苍穹。烟云无定色，气势转相雄。击楫今焉取，垂纶力所穷。我怀惜阴意，苦遭灵曜懵。仰看羲辔落，或恐地维汎。自怜昏与旦，飘摇似转蓬。寄语布帆人，此际莫匆匆。"}