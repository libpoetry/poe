{"id":"73423","title":"大江东去·天元教显","dynasty":"元代","author":"刘志渊","text":"天元教显，正金莲朵朵，开遍时节。士庶官僚咸仰奉，缘觉声闻心说。悟者清凉，背之执恼，多口明真诀。诸人着眼，照开千古心月。了知诸相皆空，不生妄想，当体能消灭。境界真实无染著，种种抑绝分别。万境一心，现前孤觉，寂寂圆明彻。净无可触，太虚一体无别。"}