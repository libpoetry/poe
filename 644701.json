{"id":"644701","title":"淮阴","dynasty":"明","author":"方孝孺","text":"淮阴城头落日黄，淮阴城下秋草荒。古城西绕淮水长，犹如背冰阵堂堂。当时大将功无双，㒹嬴蹴项勇莫当。丈夫何乃为假王，至今遗恨令人伤。漂母一饭千金偿，解衣推食那敢忘。相君之背贵莫量，蒯生此语无忠良。慎弗出口遭吾撞，歌风帝子归故乡。思得勇士守四方，胡为鸟尽良弓藏。"}