{"id":"1246037","title":"戏为雪鸡篇寄詹同文","dynasty":"元末明初","author":"刘基","text":"我为先生歌雪鹤，逸兴翩翩入寥廓。先生为我咏雪鸡，扶桑昼景寒凄迷。雪鹤排云舒六翮，长鸣远逐浮丘伯。玄洲巨君张两耳，竫人踉蹡走如蚁。雪鸡欲上蟠桃枝，白光烁眼流琼黐。腾身蹋折琅玕树，片片琪华振鸥鹭。鹤飞拨剌向辽东，海鲸扬波雪半空。缟衣䙰褷丹顶素，九皋月黑猿嗥风。鸡啼喔咿夜方永，惊起踆乌怨金井。群仙环佩响玲珑，十二玉楼烟雾冷。忆昔康回触折天柱时，女娲扶天立天维坤维。太白作天骨，万古至今长积雪。上有雪蛆大毂长如辕，冰蛇雪鼠相蜷蜿。味如餦餭色如乳，入口清凉生。肺腑炎埃荡涤邪秽除，幽精爽雪游六虚。鹤也莫与乌鸦争腐鼠，鸡也莫向沟膛拾禾黍。雪寒可畏清可欲，洗髓伐毛天所玉。雪可咽兮冰可餐，谁其作友三青鸾？"}