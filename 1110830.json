{"id":"1110830","title":"尤溪县之南李花千树无一杂木春时尝饮其中酒家小轩可爱不知何故不曾作诗追赋二首明年修故事当书之壁间","dynasty":"宋","author":"朱槔","text":"桥外茅茨好，相过问酒钱。李花今若此，白发自茫然。落日云千步，春风雪一川。明朝记来处，石涧响溅溅。见说小轩久，无人唤我来。直如春力快，故遣客怀开。玉立花千树，霞翻酒一杯。江陵二月尾，襟韵信难陪。"}