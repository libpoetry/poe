{"id":"857247","title":"寄满子权","dynasty":"宋","author":"王令","text":"昔心何悠悠，今学益漫漫。莽如浮江河，浩不际崖岸。生虽乐文字，勤不偿几案。重编空堆尘，折简久枯汗。徒知陈市肆，表列环四畔。已无探讨勤，胡可贤否按。零丁晚观玄，泯灭旧习彖。得指来岁期，失忘去日算。尝闻勤惰间，已是愚智判。蒙羞欲何颜，避耻愧无翰。不能绳已怠，何力禁人叛。文章触世嫌，议语限客窜。时牵好恶卑，俗挠是非乱。早衰夺旧刚，多病袭新懦。心经衣食艰，事废米盐半。何谋脱身去，割迹与俗断。耕荒食新收，凿窒复旧贯。念生如冬冰，至死仅春泮。其间能几时，何恃苦自缓。翩翩淮南英，显显士林冠。方予未为游，辱子昔同闬。篇章觌新华，论说听横捍。包奇晚自走，去实王府玩。近书何相撩，颇以名见谩。不知老者拙，弃此久已断。子方勇自树，解辔纵新駻。行期拾春青，采缀绾归腕。乖离思旧欢，迁徙就新绊。无琴虽自歌，有酒欲谁伴。闲暇当寄诗，持此资贸换。"}