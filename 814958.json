{"id":"814958","title":"一剪梅四首","dynasty":"清","author":"奕绘","text":"百八声中一念饶。何处根苗，何处枝梢。散珠贯在一丝绦。循不成环，引不成条。一念才生一念消。过去无踪，现在消遥。未来不用苦推敲。天上浮云，水上浮泡。一串穿来草子儿。光似牟尼，圆似牟尼。蒲团坐破念阿弥。光放支提，花散军持。百八声中一念疑。不著虚空，即堕贪痴。若为心似净琉璃。水静鱼游，两不相知。赠我花梨木榻良。天以为棚，地以为床。栏干四面枣花匡。八尺龙须，柔软清凉。山路岑崎水路长。采自华阳，致自余杭。百年平半此中藏。一枕华倚，不费思量。清温斗帐伴梅花。花影窗纱，人影窗纱。梦余诗思绕天涯，手中花耶，意中花耶。拈来已是白牛车，说尽莲华，说尽楞伽。水沈烟篆惹盂茶，雪满袁家，香满林家。"}