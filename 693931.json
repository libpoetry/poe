{"id":"693931","title":"峡山飞来寺","dynasty":"明","author":"陈尧典","text":"直上飞来第一关，飘飘疑是隔尘寰。半云招我丹青里，尽日嬉游画幅间。孤鹤影横江水碧，哀猿啼彻峡山寒。平生野兴梅花寄，领得春光两袖还。芙蓉削玉耸嶙峋，云壑中藏万古春。览胜扪萝还笑我，凌空飞锡又何人。猿声啼冷千岩月，山色幽无半点尘。趺坐苍崖观不尽，丹青天外画图新。"}