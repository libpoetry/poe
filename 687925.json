{"id":"687925","title":"中宿归舟赋得落日放船好和张子白韵","dynasty":"明","author":"成鹫","text":"落日放船好，好歌冽水湄。偶来成独往，不复问前期。近水观鱼乐，投林动鸟疑。有怀殊未吐，默默许谁知。落日放船好，江声引兴长。客途霜露白，归计菊花黄。云薄秋山老，星微晓月光。不堪回首处，香冷诵经堂。落日放船好，青天回白头。乾坤双冷眼，沧海一虚舟。百宝喧鼍市，千花簇蜃楼。名山徒在望，惭叹为谁留。落日放船好，秋江色色新。岸花低有影，霜叶净无尘。岚气侵衣湿，山容觌面真。入林空有约，吾已厌吾身。落日放船好，连宵宿钓矶。渔灯分猎火，弦月接斜晖。懒性逢时拙，虚名与愿违。终当灌园去，抱瓮事忘机。落日放船好，閒鸥且共亲。到家登彼岸，何处问迷津。白发应怜我，青山不负人。琅玕劳见赠，归橐未全贫。落日放船好，风波也自如。虚君徐濡榻，还我伯英书。三水逢官舫，千山走驿胥。归来有新句，未惜报樵渔。落日放船好，西风拂面寒。山光呈甸线，潭影静鲵桓。篱薄千丛菊，阶除九畹兰。还家秋未晚，忘却路行难。落日放船好，晴烟豁眼开。名山无少分，兹意未全灰。白首伤岐路，黄金待筑台。水边三亩宅，长啸独归来。落日放船好，明朝到广州。少閒思谢病，多默恐招尤。浅水影还见，深山愿未酬。武陵无可问，归向梦中求。落日放船好，山川草草过。未能舍良友，聊复答高歌。世网关心切，山缘失意多。祇应留傲骨，终老葬烟萝。落日放船好，江城半掩门。远风飘叶尽，近水飐花繁。月魄销灯燄，霜痕浸发根。掩篷时强寐，怀抱古人恩。落日放船好，蹉跎计未成。独怜归鸿晚，遥听乱鸦惊。戍柝萦诗思，江声入旅情。明明天上月，多半照浮生。落日放船好，篷窗向月扃。永怀在泉石，无梦到郊坰。槐火烧香篆，松灯对梵经。生涯吾已足，不用赋榛苓。落日放船好，枯形与影连。风轻催挂席，衣冷待装绵。造物有分子，劳生或未偏。将寻洗耳处，遑问定心泉。落日放船好，天空雁阵长。三禅同木石，一气任炎凉。自分稽生懒，谁知点也狂。隔江愁过涉，招手慎搴裳。落日放船好，秋光尚有馀。世由拘世谛，吾自返吾庐。过眼千峰瘦，澄怀万象虚。侯门难得到，何以曳长裾。落日放船好，所思园绮俦。汉芝柔可茹，周粟饱当休。福地从猿住，天君与我游。遐心如铁石，何处不相投。落日放船好，归帆卸晚霞。村童迎竹杖，溪鸟出芦花。蜡屐时行脚，蒲团长在家。凭谁辨劳逸，良晤阻天涯。"}