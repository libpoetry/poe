{"id":"495021","title":"寿大司成苇川陈先生七十华诞","dynasty":"明","author":"湛若水","text":"苇川先生年七十，发始如艾眼如碧。扁舟下上只五湖，寻常城府亦不入。中年供奉金马门，气吞星汉摩青云。集贤学士多藉藉，亦有海鹤参鸡群。自是天生肮脏姿，长开白眼青眼稀。已闻世间鱼恶网，复道高树狂风吹。感慨犹为老女吟，故人族子为商参。时方争慕祝鮀佞，甘从吾好归山林。忆昔较文春棘围，于予旁经亦见知。自兹往往语门弟，如某乃尔同榜师。衔哀公北我奔南，程途相吊齐鲁间。八年蹲伏在草莽，再来不见公温颜。一从契阔二十年，致书兼喜有子贤。载读思过息机作，三夜梦语洞庭山。公今古稀我肩随，我在罗网公鸿飞。六十七十伯玉化，遣子下问不朽之道夫何为。答曰宇宙无穷，莫知始终。万寿无疆，道与天同。回视彭殇倏忽共隙光，无异槿花须臾与蠛蠓。又何必区区慕广成子安期生幻迹沧溟中。"}