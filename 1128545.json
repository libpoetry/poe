{"id":"1128545","title":"张子蒙令君挽歌词二首","dynasty":"宋","author":"葛胜仲","text":"赋归州里半年间，岂料循题哭二难。屡荐尝为趋幕客，数奇终困字民官。清谈竟日师夷甫，寝瘵连年痛士安。身后华名知不朽，几多墨妙翠珉刊。文义游从四十春，艰难契阔见情亲。少年涟上初倾盖，末路云阳拟卜邻。万室讴吟依恺悌，一生志气负经纶。渭阳岂特儿曹恸，老送佳城泪满巾。"}