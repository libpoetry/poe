{"id":"1153640","title":"寄赠含曦上人","dynasty":"唐","author":"卢仝","text":"楞伽大师兄，誇曦识道理。破锁推玄关，高辩果难揣。论语老庄易，搜索通神鬼。起信中百门，敲骨得佛髓。此外杂经律，泛读一万纸。高殿排名僧，执卷坐累累。化物自一心，三教齐发起。随钟嚼宫商，满口文字美。商贾女郎辈，不曾道生死。纵遇彊礼拜，雅语不露齿。劈破天地来，节义可屈指。季展即此僧，孤立无依倚。近来爱作诗，新奇颇烦委。忽忽造古格，削尽俗绮靡。假如慵裹头，但勤读书史。切磋并工夫，休远不可比。怜僧无远□，信佛殊未已。貌古饶风情，清论兴亹亹。访余十数度，相去三五里。见时心亦喜，不见心亦喜。见时谈谑乐，四座尽角嘴。不见养天和，无人聒人耳。昨朝披雪来，面色赤韡韡。封灶养黄金，许割方寸匕。泥丸佛□教，怛化庄亦耻。未达不敢尝，孔子疑季子。药成必分余，余必投泥里。不如向阳堂，拨醅泛浮蚁。曲米本无愆，酒成是法水。行道不见心，毁誉徒云尔。雪晴天气和，日光弄梅李。春鸟娇关关，春风醉旎旎。道上正无尘，人家有花卉。高僧有拄杖，愿得数觏止。"}