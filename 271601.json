{"id":"271601","title":"满庭芳·颊晕潮红，眉消烟翠","dynasty":"现代","author":"吕景蕙","text":"颊晕潮红，眉消烟翠，盈盈素靥含颦。拈花无力，依约困娇云。生就韦娘风度，行歌杳、顾曲何人。回眸处，双涡微现，一枕印春痕。殷勤。频记取、红笺泪泻，谁寄温存。恨年年柳色，不解伤春。最是背镫软倚，相思字、谱入瑶笙。琼筵畔，春情一掬，不语总销魂。"}