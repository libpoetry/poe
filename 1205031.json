{"id":"1205031","title":"木兰花慢 再用韵","dynasty":"元","author":"吴澄","text":"正群芳开遍，花簇簇，蕊稠稠。看艳杏夭桃，蒸霞作糁，辊绣成球。天然素肌仙质，对秾妆艳饰似含羞。痴绝京华倦客，贪眷忘却南州。传闻天上玉为楼。此事付悠悠。且白昼风前，黄昏月下，烂熳同游。神疑藐姑冰雪，又何须、一醉解千愁。自有壶中胜赏，酿来玉液新篘。"}