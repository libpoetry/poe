{"id":"1127066","title":"赠嗣直弟颂十首","dynasty":"宋","author":"黄庭坚","text":"饥渴随时用，悲欢触事真。十方无壁落，中有昔怨人。去日撒手去，来时无与偕。若将来去看，还似不曾斋。正观心地时，丝发亦无有。却来观世间，冬后数九九。涪陵萨埵子，且道也旁行。亦嚼横陈蜡，不爱孔方兄。江南鸿雁行，人言好兄弟。无端风忽起，纵横不成字。万里唯将我，回观更有谁。初无卓锥地，今日更无锥。江南十兄弟，长被时一共。梦时各自境，独与君同梦。虽受然灯记，不从然灯得。若会翻身句，弥勒真弥勒。向上关捩子，未曾说似人。困来一觉睡，妙绝更通神。往日非今日，今年似去年。九关多虎豹，聊作地行仙。"}