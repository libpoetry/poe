{"id":"1111247","title":"直舍考校次弱翁再用前韵","dynasty":"宋","author":"许及之","text":"胸中无渭泾，笔下安诠科。糊名彊别白，朱丹困研磨。传诗得建安，妙画追永和。快读洗我怀，珠玑拾何多。我句芜陋质，聊学捧心病。君诗婉娈容，毅然色更正。唱叹朱弦音，流喝清池榜。足亢江西宗，它年耳孙盛。官冷得酒钱，便欲糟床注。不管门东儿，张颐须咽哺。堪笑布裙妇，遮藏备修具。君自不纡轸，何止倾盖故。夜读举子语，戛戛务去陈。唤起场屋梦，倍觉灯火亲。科第计谓了，痴儿事方新。寄言山内友，勿念尘中人。堆案即姑置，栖息万籁馀。阶除勃窣行，两脚当我车。径欲烦客卿，相从赋子虚。曲生不可招，坐令此计疏。"}