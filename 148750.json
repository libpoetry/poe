{"id":"148750","title":"宪使范右司具馔属属官为主人又属衡阳张宰助","dynasty":"宋代","author":"曾丰","text":"湘水前萦带，蒸江后引裾。中容齐塔阜，上建读书庐。气象河汾上，规模景佑余。帝王无异学，孔孟有遗书。绛帐讲之熟，青衿受以虚。心原逢左右，理窟悟终初。糟粕包高厚，精华寄起居。作成端若此，徵用合何如。学士唐全炬，经师汉石渠。致君登栗陆，措俗减华胥。访古行陪履，观光坐接祛。上台供瓮酒，傍县具盘蔬。笑脸人人醉，设眉个个舒。传香薰馧馞，寄傲卧籧篨。如浴沂中水，而观濠上鱼。落晖犹可却，上马不妨徐。纪胜俾传远，书崖字放疏。姓名年月日，刻罢赋归欤。"}