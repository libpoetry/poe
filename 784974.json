{"id":"784974","title":"刘守愚先生自海上得奇石因纪古风八韵余既次和未尽所言复为长歌","dynasty":"清","author":"缪公恩","text":"混沌既凿开㟏岈，不周山倒愁女娲。伟绩奏成馀残块，棋布山巅或水涯。闾山趾有补天石，此石眷属应一家。谁知沦落在海澨，沐日浴月葆精华。天风海涛作知己，藉以芳草见烟霞。天生灵物岂终隐，不使万古埋泥沙。我有父执刘守愚，读书博物为通儒。暂去司铎驻锦水，遂以捧檄勘海隅。平生好奇惯搜剔，披检荆棘穷崎岖。忽得此石拜且舞，呼兄呼丈载以车。古苔斑剥土花润，鹧鸪点閒龙文纡。秦皇鞭迹殷馀血，望夫粉黛娇模糊。形质兼备瘦皱透，上皇山石恐不如。忆昔汗漫杭一苇，半在吴头半楚尾。金焦北固峙海门，烛目怪石比比是。猛兽奇鬼相攫拿，片云孤帆欲飞起。泗滨石磬设堂皇，灵壁砚山置棐几。少年弃掷不知惜，念言回首徒然耳。今读君诗忽神王，赓以短章意未畅。更因海峤忆经游，廿年尘迹空惆怅。羡君得石良足多，神毫濡墨为长歌。胸无灵珠吻复拙，石乎石乎当奈何。"}