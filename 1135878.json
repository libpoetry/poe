{"id":"1135878","title":"木绵怨","dynasty":"宋末元初","author":"方回","text":"湖山一笑乾坤破，欺孤弱寡成迁播。不念六宫将北行，太师双拥婵娟卧。甬东香艳到漳南，争看并蒂芙蓉过。天兵及颈幸全尸，想见骈肩泪珠堕。木绵花下痛犹新，已向谁家踏舞茵。长头未及死肉冷，折齿遽专妆面春。赤城战场夜避火，万里又随燕塞尘。肉食酪浆更苟活，不惭金谷坠楼人。万户郎君遄卒死，却自金台还故里。嗟尔薄命两佳人，三为人妾亦可已。巧画蛾眉拙针线，空自纤纤长十指。后堂执乐换小名，更事少年贵公子。忆昔军中入相时，潜搜密逻渔妖姬。民间妻女凛不保，何啻如花三五枝。曲江近前少陵恐，今日总孕他人儿。贱获淫婢何所知，但为权臣深惜之。"}