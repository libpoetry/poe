{"id":"175453","title":"游盖竹山·篮舆东出雨初收","dynasty":"宋代","author":"唐仲友","text":"篮舆东出雨初收，众山捲雾奔苍虬。麦田濛濛连千畴，去年见种今见秋。农家椀大即快活，使君不去能无羞。春光欲尽谁挽留，千林薿薿新绿柔。桐花远近淡无色，自开自落那关愁。洞天为我暂晴霁，使我蜡屐穷冥搜。天门发秀万马下，水口离立群峰稠。瀑泉对面泻绝壁，宝剑却倚丹凤楼。溪声喷薄雷震动，石色古怪神剜鎪。洞门谽谺风飕飕，香炉峰下蛟龙湫。中峰特秀小为贵，左右旌节森戈矛。几时秘奥一日覩，谈笑指示君知不。精庐但欲占胜处，专事栋宇非良谋。飞阁跨水纳佳气，突兀堂殿居上头。轩窗高下有奇致，洗涤肺腑明双眸。我将於此栖羽流，凤笙鹤驾应来游。丹成一举淩九州，下视濁世如浮沤。灵祠款谒路阻修，层岩曲涧邃且幽。经营轮奂亦未主不，挥金助尔何须求。晚云漠漠鸣雨鸠，仆痡泥滑吾欲休。虹桥列炬促归骑，城鼓已报初更筹。追攀别乘聊复尔，乘兴何如王子猷。习池不为倒载去，儿童不用拍手拦街讴。"}