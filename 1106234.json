{"id":"1106234","title":"贺陈侍郎该宗祀告成加封清源郡侯二首告词有缅怀耆德养老乞言等语","dynasty":"宋","author":"王迈","text":"锦书飞下字如鸦，从橐词头似相麻。竣事明禋均雨露，缅怀耆德傲烟霞。鸡窠佚老精神健，燕颔宜侯爵邑加。愿体乞言珍重意，星驰驿骑奏忠嘉。辞封来伴赤松游，判作山中万户侯。一片葵心天北阙，十行芝检殿西头。渊洪端静恩言厚，拊藉温存眷礼优。国事多艰耆旧少，须公与作济川舟。"}