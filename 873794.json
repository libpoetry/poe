{"id":"873794","title":"梦仙谣","dynasty":"宋","author":"刘子翚","text":"鹅子峰前波色清，刘郎看山无俗情。癯儒自昔有仙骨，夜梦体飞如叶轻。云中不识朝天路，双童导我凌空去。侧身度岩隈，盘盘复回回。翛然意往形不碍，石窟藓窦俄天开。乘槎夜泛牛女渡，鞭鸾晓入金银台。花深不逢人，时闻佩环声。仙翁睡起方结袜，见客坦易无崖垠。击蒙冀垂矜，叩妙获一言。七情汩心心愦昏，窒欲如水澄其源。臼中㕮咀药，手撮仍见分。旁有泠泠泉，三漱乃尽吞。驻红却白非难事，贪生虑死真愚计。当时同游七姓俱，但记古月成胡字。尘缘未断不得留，海风吹过蓬瀛洲。觉来窗户冥曚晓，玉镜晶晶堕松杪。"}