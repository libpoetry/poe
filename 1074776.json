{"id":"1074776","title":"与松林道人求竹栽","dynasty":"宋","author":"周紫芝","text":"人生殊臭味，不异莸与薰。岁晚期金兰，矫矫惟此君。缅怀古招提，脩竹如云屯。道人淡无与，所居竹为群。馀阴满窗户，肯惜为我分。他年蜗牛庐，净几横清芬。疏疏便可意，霭霭亦足欣。千亩不足侯，万夫宁是军。客问有何好，仰屋不必言。幽径傥可开，迟子日款门。"}