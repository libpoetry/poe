{"id":"695123","title":"重至凤城会龚别驾同暴参戎夜游金山四首","dynasty":"明","author":"林大春","text":"往年曾过凤凰城，却遇君侯朝帝京。更被王孙招隐去，于今车盖始初倾。君家先子号名臣，况复遗思渤海滨。此日相逢重相惜，知君不忝旧儒绅。谁道韩江秋寂寞，扁舟叶叶倚烟霞。登临更有参军赋，烂醉何妨对菊花。凌风重上最高台，日暮歌钟动地来。为道主人能爱客，无劳更鼓漫相催。"}