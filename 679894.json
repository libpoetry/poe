{"id":"679894","title":"庐山秋瀑歌寄王四秀才","dynasty":"明","author":"陈煇","text":"君不见五老芙蓉峰，绝顶邻霄翠万重。又不见香炉紫烟石，高标照日气千尺。东南胜槩称绝奇，庐山秀色含碧滋。半天飞瀑洒云汉，峡龙作雨风雷悲。仰观气势何盘礴，一道长流喷穹壑。素崖尽裂丹壁开，白虹乍起银河落。知君素有江海心，对之不觉清烦襟。响入百潭秋水去，听如三峡流泉音。子今西行向何处，秋瀑长吟聊寄汝。相思得似石上声，倒海随君流不住。"}