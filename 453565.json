{"id":"453565","title":"古柏行","dynasty":"当代","author":"傅义","text":"马祖寺中二株柏，祖师开山手亲植。人间风雨越千年，楼宇废兴几经历。今惟巨柱撑晴空，旧诚易破新难立。古柏巍然俯残棋，默无一语暗太息。菩提空羡了无踪，中华良种永犹龙。龙钟不改淩云势，神力不及造化功。伟干凝重如崇阜，高枝摇碧傲东风。三生因果思维外，八极风云指顾中。香叶久无鸾凤宿，古遗犹令人肃穆。一株中空沃泥浆，不许风霜侵大腹。一株鞠躬若朝参，钢架扶持添劲足。吾儒自昔爱甘棠，心向往之目未瞩。我向伟材三顶礼，庆幸崚嶒今犹矗。"}