{"id":"236375","title":"生辰·化工作意办春来","dynasty":"宋代","author":"仲并","text":"化工作意办春来，斗柄明朝后日回。东风先到江南岸，江山濯濯无尘埃。灵光葱葱随处有，夜半两两明三台。天遣异人为时出，要作霖雨泽九垓。明堂藉此一柱庄，他山之林皆凡材。如今国势盘泰华，向来天步屯云雷。岁岁年年竞是日，人人争欲扫寿杯。天知调羹付公手，江梅不为他人开。长生唯在一清净，别无方丈并蓬莱。"}