{"id":"1107279","title":"送李之纯宝文二首","dynasty":"宋","author":"冯山","text":"平生玉帐耻论兵，劝学儒风已自成。惟有爱民常惨怛，况曾廉俗旧澄清。直将经济为仁术，不假中和助政声。从此回翔归柄用，更推忠厚福群生。邂逅当年最见知，台光云雾阻重披。忽闻颍上还朝日，正是漳滨养病时。剑外江山愁远别，天边鸿鹄望归期。西南遗爱情何限，千载羊公堕泪碑。"}