{"id":"1241561","title":"为包与直题太一真人图","dynasty":"元末明初","author":"刘基","text":"太一真人庞眉须，不知所持何代书。既不学昴星，降精下辅隆准公。又不学傅说，请帝通梦寐左右。商王陈范谟，眇然一叶莲花荂。清秋风吹落泥涂，红凋粉瘵不可扶。君何为乎以为桴，荡漾九河凌五湖。誇耀水伯惊天吴，坐令文成五利之辈假借神圣欺庸愚。灵旗风翻壮荆符，獐鹿无鬼夫何辜。汉宫天禄连石渠，金釭衔璧丽绮疏。青藜有燄如美蕖，何不分饷依光夜绩之徐吾？高堂耽耽县画图，作歌一笑骇里闾。"}