{"id":"1056649","title":"麻姑山诗 上齐云峰","dynasty":"宋","author":"吕南公","text":"人言此峰峻，谓与浮云齐。浮云虽满空，势自有高低。惊名不察实，世论所以迷。为君上峰头，旷望穷东西。杳缭城下涧，遥遥线环堤。人烟众邑屋，蒙密乱町畦。想彼平地眠，仰如遇昏鸡。应论峰头人，已尽天路梯。古士说高广，中州抵仓稊。岂尝骇嵚岑，隘若坐一闺。安得千尺翼，翻身逐飞霓。扶摇过丹山，饱听鸣凤嘶。"}