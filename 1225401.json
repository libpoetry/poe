{"id":"1225401","title":"外宅妇","dynasty":"元","author":"朱德润","text":"外宅妇，十人见者九人慕。绿鬓轻盈珠翠妆，金钏红裳肌体素。贫人偷眼不敢看，问是谁家好宅眷。聘来不识拜姑嫜，逐日绮筵歌宛转。人云本是小家儿，前年嫁作僧人妻。僧人田多差役少，十年积畜多财资。寺傍买地作外宅，别有旁门通巷陌。朱楼四面管弦声，黄金剩买娇姝色。邻人借问小家主，缘何嫁女为僧妇？小家主云听我语：老子平生有三女。一女嫁与张家郎，自从嫁去减容光。产业既微差役重，官差日夕守空床。一女嫁与县小吏，小吏得钱供日费。上司前日有公差，事力单微无所恃。小女嫁僧今两秋，金珠翠玉堆满头。又有肥膻充口腹，我家破屋改作楼。外宅妇，莫嗔妒，廉官儿女冬衣布。"}