{"id":"685027","title":"游山和白沙晚酌韵十首 黄冈","dynasty":"明","author":"王渐逵","text":"寻源清浅过前溪，满径寒烟处处迷。丹壁半凝天上下，紫筇那怕路高低。眼中海岳何人会，囊里风花只自提。却笑朱门非我事，不须重踏华山泥。大冈遥合隐回溪，石磴参差紫翠迷。榕叶暗云归鹤误，梅花留月傍人低。村居回集因山转，酒市沽来隔垄提。可是先生归去早，冠裾不点陌中泥。云锁峦头月锁溪，望洋何处更多迷。遥从四壁看仍断，只有中峰压不低。巢许已前归谱牒，烟霞之内即封提。苔花十里俱凝合，杖屦何因得染泥。唐仙兄弟住云溪，七圣途迷尔不迷。铁笛洞箫和月杳，舞鸾回鹤飐岩低。遥从石巘纡仍憩，独把椒浆远更提。炉鼎已堙寒火伏，祇馀丹井未封泥。山下沧溟环一溪，目中全粤了无迷。未将太华从头数，已觉星辰拂袖低。放达祇须三五伴，鍊神安用百千提。明朝更住孤峰顶，肯与坡翁咏雪泥。溪接重溟涧接溪，断砰回浦曲相迷。染深秋色诸厓静，冲逐寒云落雁低。狂濑急湍惊客舸，野花閒草失招提。濯缨惯向龙泉去，不管奔流浊似泥。尽日耽吟对碧溪，酒迷今又被诗迷。歌从黄绮远堪续，格到刘曹已渐低。寻向花源蜂蝶引，坐忘云雨鹁鸠提。曲肱小阁聊归去，岩畔从教湿径泥。大隐屏深古洞溪，溪峰犹作武夷迷。胸中云谷如相并，望里罗浮减却低。淮雨别风来远浦，落花归鸟傍空提。年来群盗干戈息，不见春林集燕泥。双鱼双下百花溪，簇簇千峰锦帐迷。巨眼岂能为俗累，愁眉端不向人低。风波漩里应难出，傀儡场中只浪提。可是巢公大清绝，饮牛犹恶耳边泥。台峙逍遥隔一溪，世人相望自相迷。峰头湿翠开仍合，云外红尘簇更低。已辨渔舟擎独桨，更宜村酒挈双提。掉歌乘兴杳然去，又逐轻鸥下紫泥。"}