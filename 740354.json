{"id":"740354","title":"题亡友王西厓所贻赵松雪书汲黯传拓本后","dynasty":"清","author":"朱景英","text":"王君书宗虞永兴，亦复钩勒赵吴兴。吴兴手迹逞姿媚，细筋安得如秋鹰。或言上石尤不可，椎拓往往刓圭棱。曩持此论自东涧，与君往复词翻腾。石本忽出《汲黯传》，翠墨黮黕霉淫蒸。森张剑戟严且整，摸纸凸起惊崚嶒。承旨他本那见此，率更令后难为朋。益信书家各师派，服君鉴别言有徵。匹如半山论诗法，玉溪善学杜少陵。不然獭祭妄謷訾，苦从字句分淄渑。此本在箧近世载，夜窗覆审开黳瞢。更为感旧动枨触，暗风吹闪青荧灯。"}