{"id":"1105755","title":"书怀","dynasty":"宋","author":"王之望","text":"群山岸东海，兹地真斗绝。洪涛渺翻天，朝夕吐日月。虽同一宇宙，迥与朝市别。三山在咫尺，芝草吾欲撷。未能仙骨轻，稍浣衷肠热。从我其谁欤，乘桴晓当发。百年胡为哉，万事聊复尔。功名早有意，贫贱昔所耻。岁月忽蹉跎，少壮何足恃。身外非我有，毫发不可致。惟有一寸心，俯仰要无愧。归去来山中，高人未吾鄙。村居何所乐，春至木欣欣。夜睇海上月，昼瞻岭头云。东家有胜士，杖屦日相亲。山行共采蕨，野步仍班荆。初见气已合，久游意弥真。剧谈复痛饮，相对有馀情。海边寂寞村，春半芳菲月。东风所至处，陋境亦佳绝。垄麦已翻芒，山花自成列。愁肠不堪断，预畏柳飞雪。更忧鶗鴂鸣，坐使众芳歇。白日不可留，请试餐玉诀。"}