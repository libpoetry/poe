{"id":"747917","title":"登妙峰","dynasty":"清","author":"冯志沂","text":"长松偃蹇山厜㕒，倚空矗立如悬梯。回旋三百六十级，绝顶上与浮云齐。我来山下日卓午，林风飒飒篮舆欹。忽如舟行上急濑，长篙巨石相撑支。蜿蜒一线入空碧，后迷来径前无蹊。舆夫邪许亦良苦，据石憩暂还嗟咨。平生觌面等胡越，此际相倚同安危。敛昏阶尽得峰顶，入寺再拜潜致词。自知赋命甚穷薄，此行无恙邀神施。世途杳杳未遍历，苟免颠越无他祈。登舆却走下绝壑，微茫夜色迷东西。峰头镫火出天半，繁星掩映交参差。归途惘惘若梦寐，济胜无具良自嗤。黄尘乌帽固为苦，布袜青鞋宁独宜。此生位置任天意，倒身一卧忘饥疲。"}