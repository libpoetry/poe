{"id":"703933","title":"癸酉出山","dynasty":"明","author":"韩日缵","text":"忽传玉诏到柴扉，簪履深恩露未晞。报主有心空蹇蹇，辞家无计尚依依。黄龙洞口催兰棹，白鹤峰前换芰衣。惆怅溪云秋正好，一竿閒却钓鱼矶。野性还宜鸥鹭群，漫劳圣主下玄纁。倦飞却羡投林鸟，歘起虚疑出岫云。宵旰一人仍侧席，干戈四海未销氛。孤臣叱驭宁辞瘁，空愧当年誓墓文。"}