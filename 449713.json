{"id":"449713","title":"贺新郎　谒成吉思汗陵","dynasty":"当代","author":"刘斯翰","text":"欲共荒原语。向高秋、穹庐饮罢，风生如虎。万里沙场支倦眼，回首茫茫千古。似铁马、金戈犹怒。琴手歌娘多妩媚，怅英雄、儿女今谁主。原上草，莽如许。成陵屹屹斜阳暮。叹威灵、满壁还记，竟无寻处。重拊金鞍弹清酒，倏起阴山云雨。更涌地，长河吞吐。一箭曾教欧亚服，笑人间、未了闲狐兔。金鼓动，大旗舞。"}