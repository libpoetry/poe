{"id":"687271","title":"黄年伯京兆招饮园亭留咏","dynasty":"明","author":"孙传庭","text":"招游忽漫问名园，把酒偏怜北海樽。花径芳菲通近沼，竹篱宛转护高轩。三春浍水烟光远，一曲芒山夜色繁。尽醉不妨归去晚，几将时事坐中论。廿年幽赏寄丘园，谢傅东山道益尊。杨柳风来春绕砌，梨花雨过夜开轩。坐看兰玉前庭秀，仰视星河北阙繁。京兆新承明主诏，白门烟月正堪论。"}