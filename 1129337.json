{"id":"1129337","title":"广瑞岩和尚呼主人公诺","dynasty":"宋","author":"释怀深","text":"主人公诺听我语，死生流转无停住。今日忙兮明日忙，灵光一点何时悟。主人公诺听我道，贪名逐利何时了。争如识取自家珍，灵光灼灼无边表。主人公诺听我劝，浮生莫作欺瞒汉。暗里虽然瞒得来，明中依旧还消散。主人公诺听我说，百岁光阴如电掣。四十五十不回头，问君更待何时节。主人公诺听我嘱，今年已是五十六。为人终是费分疏，何日口边生白醭。"}