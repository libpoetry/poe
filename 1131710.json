{"id":"1131710","title":"恭和元日受宝诗二首","dynasty":"宋","author":"慕容彦逢","text":"圣主规模冠百王，考兹秦宝欲更张。玉因天授来殊域，工与神谋轶旧章。群辟竦观称万寿，广廷昭受袭多祥。宸慈特纪千龄遇，诗似奎躔夜吐光。层墀班序列华绅，万岁声中八宝陈。映日浮筠盈黼座，如虹佳气绕枫宸。珍符休显光图牒，惠泽汪洋浃士民。天佑圣神方锡羡，从兹诸福与诗新。"}