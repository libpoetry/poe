{"id":"288637","title":"曲游春·偕彦通游徐园，同赋。时彦通将有北行","dynasty":"现代","author":"袁思亮","text":"倦洗筝琶耳。向旧家池馆，耽弄秋色。丛桂留人，散幽香时度，小窗帘隙。酽酽荒波碧。空流转、年涯无息。看断肠、几树斜阳，都是别离踪迹。赋笔。工愁无力。念词侣飘萧，欢事难觅。满地江湖，几邻莺结舍，槛鸥分席。津鼓催征客。又一舸、西风潮汐。怕再来、认取鸿泥，故情暗惜。"}