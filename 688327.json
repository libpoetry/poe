{"id":"688327","title":"过娄宪副莲塘书屋留饮赋诗次韵奉答二首","dynasty":"明","author":"江源","text":"再到莲塘鬓欲丝，风光翻胜十年时。鸢飞鱼跃池中景，翠竹青螺画里诗。却恨酒杯欺量浅，不嫌山鸟叹归迟。尊前且了平生话，分付将军莫漫驰。促席传杯嚼藕丝，莲塘歌酒会君时。罗浮竹屋频年梦，关陕风烟到处诗。笋蕨堆盘肴亦美，唱酬刻烛句休迟。若为庾岭逢春早，先折梅花付驿驰。"}