{"id":"1062486","title":"游逍遥寺以野寺江天豁山扉花木幽为韵探得山字","dynasty":"宋","author":"谢逸","text":"进不骄富贵，立朝如在山。退若羞贫贱，林泉作阓阛。喧静本无相，了在一念间。人皆谙此理，何事可作难。每月一会面，十客九不閒。良时况易失，逝者不复还。老境不汝贷，毛发半已斑。游从皆胜事，栖息况禅关。兹会若不勉，对客恐厚颜。诸人胸旷达，高韵不可攀。此意固同晓，作诗勉我顽。"}