{"id":"728559","title":"长亭怨慢  夏日吴门道中寄内","dynasty":"清","author":"陈维崧","text":"记睡醒、纱巾轻堕，又促移床，树阴中卧。院悄人稀，举首閒数碧星颗。井华浴簟，渐月映、中门锁。唤绿茗盈盈，恰一缕、红生廊火。几朵。是才开茉莉，小傍苧衫斜亸。抽书赌背，总排定、夜分幽课。弄不了、茭粉菱丝，写难尽、偷声入破。惹万种、思量凭仄，烟桡风舸。"}