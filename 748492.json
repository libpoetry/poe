{"id":"748492","title":"杨四留宿","dynasty":"清","author":"汪士铎","text":"春山三两家，新笋已成竹。门前老佃夫，缚笔编茅屋。虚堂移匡床，中厨馈斋粥。自云田家贫，伏蜡治食肉。绕宅多树杉，废圃偶蓺菊。时艰需将才，棨戟遍宗族。自愧筋力衰，畎亩伴黄犊。三河覆全师，又为塞翁福。去年风雨和，储米七十斛。盐豉幸知酿，差不负吾腹。语久月出斗，拂草止予宿。瓦瓶留榻前，椒姜点茶熟。"}