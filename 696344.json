{"id":"696344","title":"集杜五首 陈沧溟郡斋夜宴归卧竹楼值雨","dynasty":"明","author":"郑学醇","text":"当代论才子，明公独妙年。相随万里日，把酒意茫然。水静楼阴直，江鸣夜雨悬。平生飞动意，无计斸龙泉。古寺僧牢落，登临意惘然。江流天地外，晚景卧钟边。宫阙通群帝，虚空不离禅。上方重阁晚，自有一山川。水阔苍梧野，秋风已飒然。浮云连海岱，楼阁倚山巅。把酒从衣湿，频游任履穿。乾坤万里眼，恣意向江天。床上书连屋，篱边水向城。秋窗犹曙色，虚阁自松声。起晚堪从事，幽居不用名。远山回白首，长啸一含情。行色秋将晚，青山空复情。吏人桥外少，舟楫浪前轻。落雁浮寒渚，邮签报水程。往还二十载，深觉负平生。"}