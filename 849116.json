{"id":"849116","title":"刘锦山自衡州归复书仍贻之诗","dynasty":"宋","author":"卫宗武","text":"渺渺湘水波，浩浩衡山云。悠悠我之思，皎皎兮美人。美人不可见，陵谷日迁变。风尘方纷攘，意者生死判。雁来信可通，岂若重会逢。恨无健羽翮，万里飞相从。腰下黄金佩，人间紫马贵。还疑衮绣身，易夺丘园志。鹤发几七旬，年与君为邻。交至老弥笃，恨弗时相亲。急流中勇退，一舸归私第。俄传尺素书，读之喜不寐。愿坚如兰心，共缔松菊盟。毋贻林涧愧，复动轩冕情。皓首金石契，何异园与绮。昔日良友朋，今为老兄弟。"}