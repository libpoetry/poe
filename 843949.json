{"id":"843949","title":"次韵逊敏斋主人落花四首","dynasty":"清末民国初","author":"陈宝琛","text":"楼台风日忆年时，茵溷相怜等此悲。著地可应愁踏损，寻春只自怨来迟。繁华早忏三生业，衰谢难酬一顾知。岂独汉宫传烛感，满城何限事如棋。冶蜂痴蝶太猖狂，不替灵修惜众芳。本意阴晴容养艳，那知风雨趣收场。昨宵秉烛犹张乐，别院飞英已命觞。油幕綵幡竟何用？空枝斜日百回肠。生灭元知色是空，可堪倾国付东风。唤醒绮梦憎啼鸟，罥入情丝奈网虫。雨里罗衾寒不耐，春阑金缕曲初终。返生香岂人间有，除奏通明问碧翁！流水前溪去不留，馀香骀荡碧池头。燕衔鱼唼能相厚，泥污苔遮各有由。委蜕大难求净土，伤心最是近高楼。庇根枝叶从来重，长夏阴成且小休。"}