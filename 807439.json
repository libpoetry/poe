{"id":"807439","title":"三姝媚  纪半堂所见同纬云弟次山侄用湘瑟词韵","dynasty":"清","author":"陈维崧","text":"重来偏寂寂。算疏阑轻尘，粉纤曾拭。两两雏鬟，记茜衫小露，水边门侧。弄影凝妆，谁耐理、绣床刀尺。閒盼山塘，细犊金舆，往来得得。再向桥阴繫席。只半艇烟昏，千檐雨滴。此际兰闺，定双拥金凫，换吹钿笛。眼底吴娃，枉自诩、娇红腻白。其奈又经过处，断无消息。"}