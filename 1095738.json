{"id":"1095738","title":"大雅堂","dynasty":"宋","author":"释居简","text":"少陵何人斯，曰似司马迁。太史牛马走，于此何有焉。瞢者瞢不理，知言超言前。政如春在花，春岂必丑妍。又如发清弹，意岂必在弦。悠悠云出山，滔滔水行川。云水山川行，莫测何能然。不知其谁知，软语黄庭坚。庭坚语弗软，壮折滟滪颠。尽写剑硖诗，不数金薤篇。密付草玄后，夜光寒烛天。扁作大雅堂，醉墨犹明鲜。至今百岁后，此意惟心传。炎宋诸王孙，传癖不复痊。闭户阅宗派，尚友清社贤。吕韩俨前列，芳蜡然金莲。三洪偕二谢，病可携瘦权。夺胎换骨法，妙处尤拳拳。疏越正始音，细取麟角煎。亦有老斲轮，堂下时蹁跹。"}