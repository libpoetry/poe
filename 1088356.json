{"id":"1088356","title":"立秋日同子澄寺簿及佥判教授二同寮星子令尹约周君段君同游三峡过山房登折桂分韵赋诗得万字辄成十韵呈诸同游","dynasty":"宋","author":"朱熹","text":"抗尘几何时，猿鹤共悲怨。岂知朱墨暇，乃适山水愿。兹晨秋令初，休沐谨邦宪。佳宾忽四来，英僚亦三劝。驾言北郭门，谢此旟隼建。散目山崔嵬，纵辔路脩蔓。凭栏快倒峡，跻壑困脱挽。追攀林樾深，欢喜脚力健。登高眺远浦，众景争自献。何必仍丹丘，径欲凌九万。"}