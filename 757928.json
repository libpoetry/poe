{"id":"757928","title":"大圣乐 萍婆果连岁秋花","dynasty":"清","author":"苏穆","text":"飒飒西风，怯红愁绿，作成憔悴。念几番春去春来，万种柔情，都付一天香绮。绕遍画阑还凝望，问前度、幽怀何处寄。家山畔、剩深浅艳痕，伴人残醉。天涯断肠别泪。奈疏雨、黄昏难独避。料明朝洗尽，燕支只有，霞光姝丽。跨鹤纵回神仙驾，也难遣重开花并蒂。文窗掩，但罗袖、清寒相倚。"}