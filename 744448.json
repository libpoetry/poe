{"id":"744448","title":"绣衣行","dynasty":"清","author":"邵葆祺","text":"金钥仓琅琼殿晓，红镫影暗宫鸦绕。绣衣御史鸣珂来，却望残星首重回。君不见豸冠风骨何清显，骢马人人学桓典。不惜隃麋磨斗丸，或被恩膏进一官。深宵竞听兰台鼓，谏草纷纭笔花舞。数十万言贾长沙，一百八疏任伯雨。尚衣老监步婆娑，手捧封函看晓河。昨夜液池新雨过，官蛙取闹十分多。"}