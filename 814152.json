{"id":"814152","title":"过可庄访汪玉岑","dynasty":"清","author":"陈鸿宝","text":"十年阻面惜心朋，归计菟裘叹未能。近水诛茅输尔早，款门看竹记吾曾。生涯漫指营巢燕，气味何如退院僧。乘兴自今来往熟，春波一棹入西泠。清游大好续前贤，手掬参寥一勺泉。长日斗茶松院雨，春山烧笋佛厨烟。无边乐事归吟笔，有分行窝著散仙。我亦忘机鸥鸟伴，段家桥外水如天。"}