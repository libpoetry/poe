{"id":"722145","title":"示罗","dynasty":"明末清初","author":"屈大均","text":"岂是罗敷定婉罗，秦家好女共娥娥。旧书纨扇辞还少，新学瑶琴曲未多。香发似云休用剃，玉颜如酒不须酡。黄花不忍簪双朵，日夕东篱拂翠萝。架笔珊瑚玉作床，水岩真砚墨凝香。笺花字字曹娥小，绘竹枝枝赵管长。粉镜弄馀嫌日短，衣砧捣罢喜秋凉。小姑吟讽能相伴，日夕葩经在绣筐。"}