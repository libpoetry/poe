{"id":"816938","title":"酬丁第五","dynasty":"清","author":"韩是升","text":"青山荷锸未必非，剪桐为帽荷为衣。吹竽弹铗尘梦觉，朝齑暮盐生计微。列圃种树寻至乐，河房宴坐能忘机。第五之名胜骠骑，士各有志毋相违。羡君有母寿且康，树谖堂北忧都忘。同舟仙侣尽李郭，挥毫名句凌钱郎。秋风挂帆潞河渚，落日吊古夷门旁。归来采兰更捕鲤，时时跽进琼霞浆。"}