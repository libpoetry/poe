{"id":"810702","title":"临江仙 沈康臣生日，席上作","dynasty":"清","author":"毛奇龄","text":"五月海榴红照眼，美人初佩丹砂。金堂绮席启朝霞。暑衣裁葛叶，冰碗浸菖花。赋就子虚将入奏，汉庭狗监先誇。秋风锦石动星槎。但悬金似斗，那羡枣如瓜。细结五丝仙胜缕，屏间艾虎交悬。愿郎如虎复如仙。山公曾典薄，四十正当年。男子生难跨万乘，也应日数官钱。他时花拂锦连乾。欲看三岛雪，更泛五湖船。红旆远迎汾上路，楼船还赋秋风。儿童骑就竹龙葱。塞烟含柳碧，关雨坠枫红。汉相江都三策贵，勿需司马军容。琴台撤幕敞芙蓉。高山千万叠，流水两三重。记得蜀葵花发后，一樽长对花前。鸣鸠初拂杖乡年。紫?开碧筱，丹灶有青莲。十亩绮园还自赋，彦升当日诗篇。玉钩金犗钓鱼船。枕来沧海外，漱向赤城边。"}