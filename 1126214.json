{"id":"1126214","title":"和郑康道二首","dynasty":"宋","author":"曹勋","text":"绝叹当年故作痴，水边林下欲清非。未应阮籍涂穷惯，自是王通世念微。仗节旧闻英槩伟，挂冠惜与壮心违。起予径办从公物，一䩫芒鞋一衲衣。耕隐春江水尽头，一廛已自鄙通侯。好辞遽作春半别，归意欲兼天际流。我尚未栽三径竹，君能先泛五湖舟。要来便作乘风客，莫使烟光有许愁。"}