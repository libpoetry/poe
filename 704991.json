{"id":"704991","title":"送梁浮山","dynasty":"明","author":"霍与瑕","text":"漠漠江天帆，送君去何所。破浪溯龙门，五色云深处。东风归岭海，众芳盈洲渚。采芳欲赠君，忉怛劳心绪。悠悠复悠悠，江皋独延伫。昨日唱莲歌，今朝击桂楫。桂楫趁时游，莲歌暂时辍。既侈昼绣荣，复缓鸣珂节。振振缵世裘，明明扬祖烈。乡曲有公言，阀阅真奇杰。珍重远于征，江花采盈撷。"}