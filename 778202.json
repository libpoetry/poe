{"id":"778202","title":"金缕曲·沈日初比部以尊公菊庐先生醉菊遗图索句。忆曩在归云堂醉白池时，与先生相见，册中诸老大半与光殷勤奖借。光初昏时，研北丈为词以贺，紫眉丈尝为光模印，桐君鸿甫小田朗如诸老皆屡同觞咏，芝房贳甫又同时睥睨者。今风流歇绝，展卷怃然。同治癸酉与日初聚于京师，追次研丈词韵，勉成一阕，不觉感慨系之也","dynasty":"清","author":"杨葆光","text":"开卷伤怀抱。记当时、堂开大雅，园丁来报。裙屐忽随沧海变，知剩江南几老。悔皖浙、游踪偏早。未与东篱觞咏会，舍泉明、何处寻同调。几复社，率真好。传人说与时流晓。有贤郎、诗成杏苑，碧纱新罩。老辈风流存画像，八咏楼中光耀。却自笑、披图颠倒。断墨零缣惊客眼，数词人、一一追嘉道。余韵在，恣探讨。"}