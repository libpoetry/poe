{"id":"1115306","title":"芗林五十咏 芗林","dynasty":"宋","author":"杨万里","text":"一代芗林老，吾生不并时。来寻白玉柄，祗见紫兰枝。居士欹黄帽，曾来照晚晴。至今流㶁㶁，犹学咏诗声。已赓彭泽辞，更拟辋川诗。未老还山了，犹嫌归较迟。犹道山中浅，仍移水上居。俗人又剥啄，棹入白芙蕖。住处何曾远，林间别是凉。清风酣一枕，底许觅羲皇。争进千岐捷，辞荣一著难。生龟教脱壳，试作个般看。宇宙一行店，谁为店主人。主人亦解去，而况爨馀薪。不是人间种，移从月胁来。广寒香一点，吹得满山开。老子斋中宿，同来无一人。若非明月客，谁伴白云身。晚酌居然醉，昏昏不自持。奇哉苍玉枕，眠到月来时。健碧缤缤叶，斑红浅浅芳。幽香空自秘，风肯秘幽香。紫霓横天度，银盘涌水来。先生骑霓脊，盘上捲金杯。坳中一池墨，腕中百斛力。洒作五十诗，千年照泉石。凛凛冰霜节，脩脩玉雪身。便无文与可，不有月传神。双树有古色，一几非今样。祗言此老亡，月夜闻屐响。点检苔花晕，微茫拄杖痕。酴醾几开落，山雨湿黄昏。老以书为命，眼将书作雠。芗林与诚叟，同贩短檠愁。春笋肥堪菜，秋花暖可毡。何须双野鸭，屏上五湖天。南北与东西，溪光仍树色。人间无热轩，物外清凉国。茧馆三眠老，桑村独树春。坐看黄更陨，应有一寒人。秋颗酣天酒，春花噀国香。芗林亲手种，中有洞庭霜。为惜丹砂尾，亲投碧草潭。前头有香饵，千万不须贪。可怜林下鹤，独肯伴先生。犹有冲天志，君听叫月声。软甃琉璃地，生揉翡翠帏。莫教星月入，玉镜点金徽。不博右军字，且留房相池。新雏黄似酒，把酒看群嬉。高谢三公府，来耕五亩园。园中有何好，老子笑无言。北垞通南埭，前花映后花。雨多桥板断，拆碎两涯霞。白雪堆秾李，红蓝染靓桃。晨妆须蚤看，莫待日华高。堂上清如水，芗林对两疏。只今诗社里，画作企疏图。自昔花如雪，而今叶入云。先生已仙去，谁与共天醇。禁火晓未暖，踏青昏恰归。何堪一原雪，将冷入春衣。艳翠春销骨，妖红醉入肌。花仙别无诀，一味服燕支。冷笑元无味，孤高别有心。谁将桃李眼，雪里解相寻。西风破幽馥，东篱散清好。渊明不可作，邂逅芗林老。道白非真白，言红不苦红。请君红白外，别眼看天工。日出花药丽，风生芝朮香。枕中兼肘后，别有不传方。谁言玉井春，不作双井味。会有眠云客，领略两相似。岸植木菡萏，池栽水拒霜。那知一家种，同艳不同香。阴作官街绿，花催举子黄。公家有三树，犹带凤池香。避世无功酒，临流元亮诗。鹤鸣入天听，叶下报秋悲。泠泠无弦筝，汹汹自鸣鼓。最是醉梦中，唤作松风雨。玉树参差出，天花顷刻开。先生倚栏处，指点是瑶台。坡垄端何似，波涛起复低。醉眠桂花雪，不觉月华西。往往游西崦，时时憩午阴。凤来人不见，飞入碧枝深。茂苑犹香名，南阳已荒草。更兼芗林中，三洲是三岛。阁皂风烟外，江西小有天。兹山本无主，掇入笔床前。已讶松生市，更将湖入城。如何造物者，百巧供先生。芦菔鼠尾大，蔓菁兔耳长。先生不忍摘，野客却同尝。独酌圣贤酒，新尝子母瓜。丁宁林下友，莫道故侯家。极目斜阳树，乘风落月梁。更和山与水，并作一秋光。"}