{"id":"1063911","title":"吴子薪重庆堂","dynasty":"宋","author":"释德洪","text":"吴氏季子世不乏，子孙魁垒特秀发。人言才业任世重，更觉文章有家法。奉亲作意构华堂，想见青红湿窗闼。堂中二老斗康强，夫妇承颜荐寿觞。朅来儿侄俱登第，举族请名重庆堂。富贵鼎来推不去，道德照人闾里光。富公玉食由及养，范公诸郎尽卿相。亲养子荣兼有德，家声置公范富上。虚檐风月夜未央，靘庄成轮发清唱。金鸭香清碧缕飘，灯前玉颊醉红潮。一尊满劝何所祝，盛事要看追八萧。"}