{"id":"1121772","title":"送许耀卿监丞同年赴静江倅四绝","dynasty":"宋","author":"范成大","text":"南国春深雁欲回，湘江花浪一帆开。知君不为骖鸾去，直为渊明五斗来。罗带江流碧玉峰，旧游如梦一星终。烦披藓石寻题字，定有人能记此翁。雁塔交亲比断金，故人岁晚更情深。只今不隔同年面，想见青云异日心。官涂真有上竿鱼，玉笋翻乘别驾车。闻道留行有公论，从今日日看除书。"}