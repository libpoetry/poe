{"id":"659966","title":"题西涯篆书卷后感怀","dynasty":"明","author":"谢迁","text":"端居数旧游，忽忽渐凋落。怀哉西涯翁，令德兼善谑。追随三十年，文字日相乐。朅来各一方，岁月惊电烁。行藏杳难期，竟负卜居约。梦寐或见之，谈笑宛如昨。简札时往还，良用慰离索。如何转盻间，翁已不可作。展卷睹遗墨，使我情怀恶。长歌伐木篇，悲风振林薄。"}