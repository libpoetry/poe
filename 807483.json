{"id":"807483","title":"念奴娇  用前韵酬柘城李子金","dynasty":"清","author":"陈维崧","text":"雪飞千里，步睢阳市上，忽逢李白。笑顾群公摩腹语，空洞容卿什伯。嚼蕊吹花，马槊名理，豪荡真难敌。轰豗拉杂，酒酣披沥衷臆。听说湓浦鲛人，鞋山龙女，嗜古如牛炙。曾挟奇文过灌口，浪打片帆堆雪。豪夺何伤，书淫不悔，那畏波涛急。掷书柂底，百灵任尔争拾。"}