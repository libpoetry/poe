{"id":"1122334","title":"谢久轩蔡先生惠墨九首","dynasty":"宋","author":"姚勉","text":"孔铎经百年，诬世有杨墨。天生子舆氏，邪说一以息。紫阳曾未远，人复诋无极。先生严卫道，功比异端辟。使从武夷来，惠我墨长咫。黝然禹玄圭，上有久轩字。他珍不余畀，遗此良有以。天未丧斯文，誓将立人纪。孔学授颜曾，有孙复能传。道脉萃一家，寿此嘻其天。西山宗紫阳，妙会众理全。先生嗣派嫡，再演中庸篇。轩冕傥来物，岂足羁圣贤。素王万世功，杏坛诲三千。平世膺戎狄，事功止当年。六经发蒙蔀，今古日在天。巍巍无极翁，昌代正学祖。生从道州地，如孔出姬鲁。西山道州派，上接濂溪武。天意岂偶然，真传绍先古。科目动荣想，葩华竞浮文。既获钓名位，鄙夫岂知君。愚生不此志，愿策克复勋。蕞躯夕可死，但欲朝有闻。寥寥六经馀，天下无文章。扬韩特近似，班马熏何香。道至文亦精，万世朱紫阳。愿言楫洋海，安敢航绝潢。世路既如此，皇皇欲何之。闭门事古学，妙处倘可窥。欣然或会心，俯仰得自怡。先生惠终教，勿作门墙麾。抠衣忆初时，谨独拜明训。冥途方擿埴，夷轨忽发轫。始知颜四勿，于此道有进。敢云圣贤远，二字古心印。"}