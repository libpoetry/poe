{"id":"1229925","title":"用韵答李肃政承之","dynasty":"元","author":"卢挚","text":"隩室惊岁暮，半菽供朝餐。忽闻农父言，东田出游观。兀兀遵微行，陨箨探茅菅。霜风亦云厉，松柏那可干。胜寄动暌阔，幽素劳音翰。如何烟霞姿，乃在原隰间。丛词构前驱，一笑开襟颜。岂不怀简书，悠然有馀閒。衡门可栖迟，濡辔聊盘桓。明晨下岩崿，相望邈河关。"}