{"id":"50097","title":"感怀·黄虞去我远","dynasty":"元代","author":"戴良","text":"黄虞去我远，大道邈难追。悠悠观世运，终古叹兴衰。王风哀以思，周室日陵迟。二伯方迭起，七雄更相持。兼并逮狂秦，干戈益纷披。复闻晋虏乱，五湖乘祸机。杀伐代相寻，昏虐无休期。群生困涂炭，万象翳氛霏。岂无忧世者，咄嗟吾道非。楚狂隐歌凤，商山沦采芝。去去君勿疑，古今同一时。"}