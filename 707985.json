{"id":"707985","title":"惜馀春慢 其三 送春","dynasty":"明末清初","author":"梁清标","text":"布谷啼残，野棠开尽，见说绿肥红瘦。何方系马，是处提壶，输与五陵豪石。暗想南陌东阡，草乱青袍，飞花眠柳。似徐娘老去，风情今日，可还如旧。犹忆得、锦瑟相偎，画楼频倚，低唱翠眉微皱。软红满目，风雨无端，断送韶华太陡。试共东君细论，何似休来，来须相守。未寻春春已先归，愁煞晓钟时候。"}