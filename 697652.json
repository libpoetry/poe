{"id":"697652","title":"胡学士山居八咏 芳洲春草","dynasty":"明","author":"胡俨","text":"闻说芳洲上，春来生意多。微风交远翠，细雨涨沧波。径没人稀到，泥香燕屡过。康成读书处，碧带晚烟和。修竹藏深坞，白云生远林。雨晴添暖翠，月澹度秋阴。野老频携客，幽人独鼓琴。何时来扫石，相对一开襟。渺渺沧江上，冥冥烟雨来。几家茆屋掩，一个钓船回。岸花红欲放，沙鸟白相偎。薄暮明霞出，清风扫雾开。白石何齿齿，流泉亦涓涓。泉声寒作雨，石气暖生烟。把钓溪边去，看云窗下眠。鹿麋相见孰，来往草堂前。幽居邻石屋，碧水涨晴澜。净蹙縠纹细，清同练影寒。文章含露藻，气势压风湍。几度携筇去，临流不厌看。夜深潭影黑，秋净月华明。游女珠频弄，潜蛟卧不惊。苏公赤壁赋，杜老渼陂行。千载神交处，高吟兴共清。暮色苍苍起，螺冈敛夕晖。树林初晻霭，彩翠忽霏微。川暝渔樵去，村深鸟雀归。谁家事机杼，灯火出柴扉。千迭芙蓉秀，朝来玉削成。风泉寒有韵，阴壑冻无声。学士龙团贵，仙人鹤氅轻。长林书屋下，课诵到天明。"}