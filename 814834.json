{"id":"814834","title":"题画二首","dynasty":"清","author":"金朝觐","text":"有山无水树光燥，有水无山泽气多。安得依山尤近水，阴阳匀配相冲和。花掩映，树遮罗。有时罢读且释卷，有时垂钓不披蓑。荒苔落叶无人迹，一声款乃轻舟过。远山澹沱入烟雾，远水迷离生烟波。吁嗟乎邯郸梦好易反覆，长安道阻多蹉跎。世间佳境亦尽有，此心不动奈我何。买画值一纸，买山需万钱。将山写入画，遂令抵万千。吾郡韩公妙山水，同学弟子罕比肩。大米小米擅双绝，顷刻泼墨生云烟。今得残绢胜拱璧，神妙宛尔秋毫颠。山无皴兮生茂树，水无波兮来远船。茅屋数楹隐深处，恰有人焉临窗前。我笑达摩面壁立，恨不置身画中天。吁嗟乎张繇龙曹霸马，小技皆有入神者。阳春白雪郢中歌，其曲弥高其和寡。"}