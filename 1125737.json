{"id":"1125737","title":"再用南伯韵","dynasty":"宋","author":"郭印","text":"乾坤谁整顿，世乏英雄姿。陛下求贤切，焦劳见宵衣。草茅岂无人，耕两钓寒漪。如何一终星，坐视戎马肥。纷纷愚痴儿，开眼却如睡。况于世法中，而能了出世。接舆本非狂，阮籍未为醉。知命百无忧，馀生任废置。同僚多绝识，囧囧秋月明。遨游但诗酒，颇慰薄宦情。否极泰将来，天衢看汇征。顾我老无用，敢附青云名。"}