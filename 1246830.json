{"id":"1246830","title":"题李荣卿潇湘八景图","dynasty":"元末明初","author":"唐桂芳","text":"老夫酷爱山水奇，十年闭户添白髭。李侯何从购此本，纸面拂拭含清漪。乃知鬼工凿浑沌，故设险阻东西陲。君山突兀高万仞，青草洞庭两接之。歌骚敬吊湘累者，贾谊继赋情尤悲。客有剧谈八景胜，我言景胜端何为。山市晴岚翠欲滴，行人早发饭已炊。泥深路滑行不得，鹧鸪渺渺啼雄雌。苍茫稍至渔村上，日脚倒射光如筛。青天无垠水作界，一株乌桕当疏篱。几回钟声出烟寺，每被风约来迟迟。焚香供佛上方事，岂料梦破愁先随。须臾平沙十数雁，嗷嗷祗为稻粱饥。不独江南羁旅恨，亦有人间兄弟思。远浦帆归就昏黑，傲兀喜脱风波危。滩头解缆系石角，舟藏夜壑人未知。尚忆潇湘听骤雨，斑斑染尽修篁枝。南巡不返二妃从，至今云锁认九疑。最是岳阳赊月朗，洞宾邀我鹤背骑。葫芦细泻银汞走，上下一色同琉璃。有时霏霏雪花集，雪花席大惨粟肌。冰澌寒鳞价烂贱，何用袅袅丝竿垂。呜呼乱离兵燹无，图本谁能下笔追。郭熙汪生摸搭入神品，重楼曲槛相蔽亏。嗟予遐陬生局促，空令想像神四驰。还公此画三太息，江长目断心力疲。"}