{"id":"699627","title":"小金山","dynasty":"明","author":"袁昌祚","text":"郁水四涵金翡翠，灵洲高插玉芙蓉。霜烟客路悲秋籁，风雨禅林急暮钟。高阁佛灯冥岭树，前村渔火乱江枫。凭轩我欲乘仙鹤，飞上金鳌第一峰。万里风烟开宝殿，九秋仙客扣禅关。僧移水镜光中影，人在蓬莱海上山。丹灶暝深棋韵碎，石台花落鸟声閒。三生坐久江天晚，嘹亮孤鸿度远湾。"}