{"id":"1058000","title":"寄赠","dynasty":"宋","author":"刘跂","text":"绝世丹青业，中台雨露辰。师门推上第，王室见名臣。磊落儒林丈，风流画省宾。燕朝分锦仗，儤值近枫宸。鸣凤丹山穴，占星颍水滨。殿庐俄厌直，藩社此班春。山节还铜虎，京符换玉麟。威行三辅地，歌浃两川民。已喜徵黄霸，无劳借寇恂。即应公简上，会见俗还淳。叹昔时难偶，逢今势莫均。楚材难入晋，汉法近沿秦。稽古皆前列，希风绝后尘。斯文如汩没，吾道久湮沦。海岳功归圣，熊罴钓有人。蓝田仍产玉，郢匠早挥斤。周历方开永，萧规欲尽循。天时知会遇，人力漫纷纶。夙有掺弦便，今逢敛板亲。猥惭牛下走，敢玷席中珍。迹远龙门峻，心怀燕厦仁。绪言闻已旧，从此更书绅。"}