{"id":"1108658","title":"仲晦监簿和放翁七十三吟三篇华予初度走笔□韵答之","dynasty":"宋","author":"刘克庄","text":"镜中雪鬓数茎新，归作田间负耒民。仕五十年难讳老，封三百户敢嫌贫。诸无物实师庞蕴，万苦非真试子春。到得邢杨遭勘辨，始知铁汉是全人。诸公衮衮几番新，留得淳熙一老民。就枕惊回鸡搅睡，委巢飞去燕欺贫。贪生尚惜桑榆景，排闷全凭曲米春。赖有平生金石友，年年岁岁记陈人。□□下饰墨尤新，以史名官不治民。后死漫为诸老殿，粗完深愧两翁贫。譬牛山木全高寿，让马塍花斗早春。兀坐空斋形对影，载醪裹饭更无人。"}