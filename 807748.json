{"id":"807748","title":"惜馀春慢  梁园春同侯仲衡叔岱徐恭士田梁紫弟子万看牡丹作","dynasty":"清","author":"陈维崧","text":"节过湔裙，人稀抛堶，又是一番初夏。春归下浣，客到中原，陇首浓阴谁画。多少濛濛柳绵，和了春阴，涴人帘下。正晓来、忽听园丁，报道牡丹开也。相携去、阏伯台前，孝王园后，小试玉骢宝马。梅风几阵，莺语多般，引出紫娇红姹。歌板栏边竞开，密幄围花，娱他清夜。撚一枝、忽忆沈香，且作开元閒话。"}