{"id":"512836","title":"天全徐先生夜过","dynasty":"明","author":"沈周","text":"法云夜归黄仲达，骑驴高歌仰明月。天风猎猎吹白袍，履常殿后走不迭。撰杖负囊无乃媟，过市小儿笑口咽。何物老子作怪游，俗夫岂尔须仙列。李图邢诗遂大传，邈五百年无四杰。先生寻我兴亦豪，入更来敲僧户闭。栖乌翻树露满叶，长彗埽斗芒不折。先生呼酒要排热，乃云秉烛古有说。三花朗咏挂巾篇，故事不妨吾载设。高致风流自斗山，一游一嬉知不屑。先生于此如有言，当与双峰共磨灭。"}