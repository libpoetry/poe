{"id":"944044","title":"徐南卿招饭 其三","dynasty":"宋","author":"陈造","text":"白昼曲肱睨东壁，鸒斯空复贼粮食。晚途自笑砚生埃，少日颇尝韦串册。生世恐随草木腐，忍使功言两无得。长安宁无翕赩者，自疑有铁关腰膝。乐天任运时近酒，子房逃荣犹却粒。求穷我者迄未知，夫此谁怨夫谁德。拟访莺花豁襟抱，门外雨馀泥一尺。山阴不待兴尽回，掠面东风寒策策。"}