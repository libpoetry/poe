{"id":"1126226","title":"用前韵赠张正仲朝散二首","dynasty":"宋","author":"曹勋","text":"郎官出宰镇方隅，聊试牛刀意未摅。不特持平争结友，要知博物有成书。不惊雉羽桑阴静，一洗蛮烟霁景初。恨识羽山眉宇晚，徒闻嘉惠及耕锄。朅来仰止德之隅，颇欲徜徉遂所摅。倚杖未忘千里恨，飞鸿为作一行书。喜君燕寝凝香暇，念我哀涂税驾初。湖海不除豪举想，尚容访古问槐锄。"}