{"id":"691301","title":"水哀十首","dynasty":"明","author":"李江","text":"玉露飞寒浪捲花，却愁流尽此年华。高堂供奉亲炊黍，中馈辛勤自缉麻。守分不嫌无锦绮，疗饥只喜有书车。此情怕听泉声响，玉露飞寒浪捲花。银河泻冷滴枝花，云散香沈月色斜。中馈夜寒机纤恨，驾天桥断斗牛嗟。眼前光景如惊梦，帐里音容似隔霞。风急飙轮人去远，银河泻冷滴枝花。十州晚浪远如秋，寒带西风日夜流。几幅浮云笼弱水，一番悲雨暗丹邱。机声了断天孙锦，蓬叶空飘太乙舟。千古姻缘今日别，十州晚浪远如秋。五湖夜月路茫茫，花落春归欲断肠。客枕不离鸳枕冷，家书犹会鲤书长。亲年喜老凭供旨，京寓怕寒望寄裳。回首不堪千点泪，五湖夜月路茫茫。桃源春别景荒凉，风断临流滴泪长。千里两京悲似梦，一朝千古恨偏长。蒹葭玉树知相倚，青桂嫦娥喜莫量。情义不堪成惨怆，桃源春别景荒凉。瀛洲风冷梦中天，仙境如何亦变迁。玉树锦云成寂寞，春花秋月可堪怜。青山色似伤炊臼，流水声中哭断弦。万古千秋从一别，瀛洲风冷梦中天。桑田秋尽海涯枯，花落香消事已徂。琴瑟清音从此绝，纲常大义望谁扶。德宫身死空成恨，月老当初料也无。万丈赤绳今打断，桑田秋尽海涯枯。尾闾澜倒暮天寒，福海如何一夜乾。黄纸金花该有分，望夫教子自知欢。斜阳返照身何在，大壑归流梦不安。自此飘然成永别，尾闾澜倒暮天寒。龙门流断眼中过，百载春光掷一梭。偕老本期终莫尽，朱弦无奈断来何。千年丹桂依明月，万丈长松附女萝。那料半途遭不偶，龙门流断眼中过。灵府泉飞日夜流，河源本不计春秋。午阴花落看来恨，晴日鸠声听里愁。云锁昆崙风切切，雾笼天柱夜悠悠。无穷情爱从今了，灵府泉飞日夜流。"}