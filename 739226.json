{"id":"739226","title":"羚羊峡歌","dynasty":"清","author":"杭世骏","text":"羚羊峡峙端江浔，山高高兮水深深。山高不见众木摇櫹椮，但见哀猿跳掷啼愁霪。水深不见碧浪横鳣鲟，但见渔子摈落栫淀涔。佛图仙观亦何有，远自太古春愔愔。扁舟乘晓溯空阔，支颐太息收孤衾。桂以膏自煎，象以齿自燖。含珠遭叉大璞剖，金钱截尾摧文禽。如神巧匠出乡里，日思推刃真难谌。是谁作俑石制研，墨海酣饱金壶斟。金星石末采未足，鼍矶雀瓦纷搜寻。远从洮河近黄海，斸掘已遍青霄岑。蛮荒也复破天巧，灵胡高掌穿元阴。磨刀霍霍剚石髓，东西坑洞穷雕锓。丁丁逸响彻天外，十里如奏丘中琴。分肌擘理恣剜剔，譬部孕腹观怀?。漱淘水府抉□户，山灵含痛愁悲吟。腰縆缒入大壑底，累夕不获瞻辰参。云腴累百不得一，瘢痕余润犹渗淫。花青蕉白火轮赤，重之无异双南金。云中不少大手笔，助写仙篆抒灵襟。惜哉无缘伴子墨，辇送九陌娱朝簪。我闻地有三千六百轴，辐辐相凑支嵚崟。玲珑瘦骨露豁閜，惊涛击撞洪淋淋。猛伐剧愁地脉绝，颓然陀落谁能任。呜呼申甫不世出，安知爱道非天心。熂山封水古有禁，孰能入告披丹枕。圣朝宝人不宝石，深劖岩壁垂来今。狰狞鬼斧不敢劈，真官卧守防窥临。兹山稍得苏元气，肤寸云出烝甘霖。金乌踆其阳，寒兔蹲其阴。沐浴日月发光怪，定能为国生璆琳。归真返朴有至理，耕䎫安稳弭灾祲。皇帝圣寿一万岁，远与高峡永永无亏侵。"}