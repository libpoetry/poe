{"id":"703091","title":"辛卯春日即事","dynasty":"明","author":"谢重华","text":"烽火连宵照海东，杜鹃啼断夕阳红。已悲穗石生荆棘，休向舂陵望郁葱。运去中流徒击楫，愁来孤馆漫书空。只今凝碧池头宴，谁是当年戆乐工。连旬淫雨苦相侵，日色阳和贵似金。天地有情还涕泪，风云无处不萧森。田夫望岁抛锄立，词客愁霖拥鼻吟。转瞬沧桑凡几变，新亭未上已沾襟。东郊一望草萋萋，紫翠如烟路欲迷。日照小红当面映，雨催新绿及腰齐。赏心自觉春如锦，玩世那辞醉似泥。无奈我狂耽觅句，教人错认浣花溪。自栽瓜菽自栽蒲，欲问园丁即老夫。放达有乡皆号醉，痴顽无谷不名愚。既非才拔堪游刃，岂合侯门想滥竽。力穑输将吾本分，任从人笑小樊须。"}