{"id":"704976","title":"步韵送古林何老先生北上","dynasty":"明","author":"霍与瑕","text":"讲学南昌又几秋，忽惊丹诏下青楼。江门风月伊周业，山自巍巍水自悠。五彩龙文瑞气横，少年天子御天行。定知宴语从容后，询遍闾阎困苦情。谁云京国路迢迢，一道长虹驾玉桥。正是风云新际会，好将霖雨答清朝。先觉天民何处归，纷纷谏柳尚多违。知公论政论人外，别有忘言杜德机。长风万里起沧波，画舫行春喜气多。堪羡道人无一事，浩歌清夜对姮娥。登山临水太从容，踏尽寒梅岁律终。管领春风归帝里，也曾披拂到蒿蓬。病来纱帽半封蛛，回首交游叹耳馀。风力羡公抟九万，翻云为扫过空虚。春深珠海郁洲前，莎暖凫鹥对对眠。茂育祇今谁妙手，新诗题寄思茫然。"}