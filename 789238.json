{"id":"789238","title":"一萼红 东轩即事","dynasty":"清","author":"王策","text":"梦初醒，见一帘新霁，心地已空幽。白版扉轻，青杨巷小，好风拂面温柔。敞半尺、黄茅檐子，共蜂房、鸽户割鸿沟。清有村烟，淡无人影，鸟去云留。矮窦朝延海日，看红霞涨处，地涌天浮。万树金支，千旗翠羽，个中隐隐沧州。何日把、扶桑截取，写新诗、雕板勒银钩。满付蛟姝载去，传播龙湫。"}