{"id":"1222695","title":"题杨司农宅刘伯熙画山水图","dynasty":"元","author":"赵孟頫","text":"移得山川胜，坐来烟雾空。窗中列远岫，堂上见青枫。岩树参差绿，林花掩冉红。鸟飞天路回，人去野桥通。村晚留迟日，楼高纳快风。琴尊会仙侣，几杖从儿僮。疑听孙登啸，将无顾恺同。微茫看不足，潇洒兴难穷。碧瓦开莲宇，丹楼耸竹宫。乱泉鸣石上，孤屿出江中。藉甚丹青誉，益知书画功。烦渠添钓艇，着我一渔翁。"}