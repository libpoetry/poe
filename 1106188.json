{"id":"1106188","title":"和平甫舟中望九华山二首","dynasty":"宋","author":"王安石","text":"楚越千万山，雄奇此山兼。盘根虽巨壮，其末乃脩纤。去县尚百里，侧身勇前瞻。萧条烟岚上，缥缈浮青尖。徐行稍复逼，所瞩亦已添。精神去亹亹，气象来渐渐。卸席取近岸，移船傍苍蒹。窥观坐穷晡，未觉晷刻淹。江空万物息，四面波澜恬。峨然九女鬟，争出一镜奁。卧送秋月没，起看朝阳暹。游氛荡无馀，琐细得尽觇。陵空翠纛直，照影寒铓铦。冢木立绀发，崖林张紫髯。变态生倏忽，虽神讵能占。当留老吾身，少驻谁云餍。惜哉秦汉君，黄屋上衡灊。等之事嬉游，舍此何其廉。我疑二后荒，神物久已厌。埋藏在云雾，不欲登昏憸。又疑避褒封，蔽匿以为谦。或是古史书，脱落简与签。当时备巡游，今不在缃缣。终南秦之望，泰山鲁所詹。天王与秩祭，俎豆罗醯盐。苟能泽下民，维此远亦沾。方今东南旱，土脉燥不黏。尚无肤寸功，岂免窃食嫌。神莽吾难知，士病吾能砭。文章巧傅会，智术工飞钳。荐宝互圭璧，论材自楩楠。苟以饰妇妾，谬云活苍黔。岂如幽人乐，兹山谢闾阎。穴石作户牖，垂泉当门帘。寻奇出后径，览胜倚前檐。超然往不返，举世徒呫呫。高兴寄日月，千秋伴乌蟾。遐追商洛翁，秦火不能炎。近慕楚穆生，竟脱楚人钳。吾意窃所尚，人谋谅难佥。谁谓九华远，吾身未尝詹。唱篇每起予，予口安能钳。忆在秋浦北，空江上新蟾。光洁写一镜，回环两堤奁。露坐引衣襋，风行攲帽檐。维舟当此时，巨细得尽瞻。试尝论大略，次乃述微纤。此山广以深，包畜万物兼。嘘云吐雾雨，生育靡不渐。巍然如九皇，德泽四海沾。此山相后先，各出群峰尖。毅然如九官，罗立在堂廉。挺身百辟上，附丽无奸憸。此山高且寒，五月不觉炎。草树萋已绿，冰霜尚涵淹。颓然如九老，白发连苍髯。此山当无云，秀色郁以添。姹然如九女，靓饰出重帘。佩环与巾裙，绀玉青纨缣。远之妍西施，近或丑无盐。变态不可穷，诗者徒呫呫。我初勇一往，役世难安恬。浪荒不走职，民瘼当谁砭。乖离今数旬，梦想欲窥觇。自期得所如，何啻释囚钳。念昔太白巅，下视海日暹。朅来天柱游，屐齿尚苔黏。犹之健饮食，屡飨亦云餍。胡为慕攀踏，已惫且不嫌。岂其仁智心，山水固所潜。男儿有所学，进退不在占。功名苟不谐，廊庙等闾阎。况乃抡椽杙，其谁辨楩楠。归欤岩崖居，料理带与签。得石坐兀兀，逢泉饮厌厌。取舍断在独，岂必询谋佥。子语实慰我，宁殊邑中黔。玉枝将在山，当倚以葭蒹。诗力我已屈，锋铓子犹铦。扶伤更一战，语汝其无谦。"}