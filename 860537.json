{"id":"860537","title":"吴刺史庙祭神辞","dynasty":"宋","author":"王应麟","text":"坎击鼓兮鄞水浒，思仁侯兮昔召父。堰九里兮酾流为雨，水泱泱兮芃芃麦黍。鸿隙堙兮谣豆芋，侯嘉绩兮依其在渚。神之来兮飙轮下，兰觞勺兮荐椒糈。民不忘侯兮歌且舞，侯不忘民兮俾宁宇。神之归兮娭瑶圃，格颢穹兮降多祜。娄丰穰兮除疾苦，年千世百兮保艾吾土。事侯如存兮侯其福女，敬共承祀兮无怠终古。"}