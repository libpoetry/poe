{"id":"504043","title":"春江捕鱼图","dynasty":"明","author":"管讷","text":"玄真坊中老孙子，老去今年不知几。绿蓑短短仅遮身，自小求鱼足生理。鱼仓蟹舍小蓬门，一带编邻住江涘。昨夜青山得雨多，门前三尺桃花水。大家渔具都上船，水面纷然若浮蚁。小儿捩柁立船梢，老妇供炊在篷底。大绳属网绝中流，东船才下西船起。须臾两船相向开，来往风波疾如驶。前船得鱼先上城，后船回篙刺沙觜。此宾此主尚杯盘，樵青已卧芦花里。醒者垂钩醉者眠，东去西来随所止。不欠官家鱼税钱，荣辱从来不干己。我家江南山水间，烟树参差绝相似。作客天涯未得归，一见此图心独喜。俸钱几时当买山，小筑茅堂三泖尾。白头方是谢官时，也学渔家从此始。"}