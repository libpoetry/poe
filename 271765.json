{"id":"271765","title":"金缕曲·芳事阑珊极","dynasty":"现代","author":"李岳瑞","text":"芳事阑珊极。更何堪、几番风雨，几番摧抑。似绣园林谁管领，祗恨长幡无力。但一任、封姨狼藉。零落国香无人问，剩浮花、浪蕊争春色。鹃啼苦，落英积。玉箫声里流年掷。遍天涯、濛濛飞絮，绿愁红恻。沧海沈沈碧云暮，梦里难忘故国。问谁侍、东皇案侧。陶令门前垂垂柳，折腰支、移傍章台植。阑干外，月华白。"}