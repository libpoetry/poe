{"id":"1063625","title":"送充上人谒南山源禅师","dynasty":"宋","author":"释德洪","text":"老源缚屋矶山侧，庐山对门江水隔。单丁住山二十年，一等栽田博饭吃。诸方说禅如纺车，我口钝迟无气力。屋头枯木自安禅，生铁脊梁钉椿直。我昔东游曾见之，两颊温然笑涡出。到今持梦渡杨澜，浪花漫天浩无极。纷纷衲子饱眠卧，面如栀子衣领白。年年江北与江南，谁肯端来寻此客。爱君今人肺肠古，毛骨含秋眼睛碧。能知此老端往寻，处处好山留不得。作诗赠君终自愧，君去我留空叹惜。"}