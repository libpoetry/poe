{"id":"678763","title":"江南曲送周员外归庐陵","dynasty":"明","author":"陈枨","text":"江南路出长干口，万井千村种花柳。华发星郎锦作衣，画船挝鼓逐潮归。莫言惯识江南道，一度经过一回好。岸上楼台临水开，吴姬白苧曲新裁。商人弃金如弃土，百万垆头换歌舞。香饭炊粳食有鱼，家家无事但閒居。江南风景良不恶，不是少年行亦乐。请君后夜泊舟时，更听吴儿唱竹枝。"}