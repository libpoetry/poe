{"id":"1111951","title":"霜蕤亭三首","dynasty":"宋","author":"吴渊","text":"正到春归恼客肠，荼蘼架上发孤芳。刘伶嗜酒名为酒，薛女餐香肌亦香。人已今朝衰鬓发，花犹昔日淡梳妆。十年陈迹浑如梦，徙倚阑干到夕阳。东皇为代是南薰，酝酿成花迥出尘。尽洗娇红春态度，独呈雅素雪精神。牵衣弱蔓如留客，入枕清香更恼人。月下星前曾醉插，肯容烦暑到冠巾。园丁编竹亦勤哉，老蔓纤条费剪裁。杳杳翠云深作洞，霏霏香雪簇成堆。玉虬飞下盘千尺，金爵携将饮百杯。说与此花狼籍后，园林杖履亦稀来。"}