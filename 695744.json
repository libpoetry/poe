{"id":"695744","title":"登岱二首","dynasty":"明","author":"欧大任","text":"天风飒飒起秦松，鸾鹤相随上岱宗。石暗客窥千岁字，雪残僧扣万山钟。翠华日月开虞狩，玉检云霞护汉封。曾是仙人期六博，夜来还借二茅龙。岁杪东游亦快哉，石闾高倚避风台。射牛不用诸生议，牵狗疑逢老父来。舄外波涛银阙涌，杯前齐鲁白云开。谁能婚嫁迟栖岳，禽尚何年向此回。"}