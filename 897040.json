{"id":"897040","title":"陈履常惠诗有曾门一老之句不肖二十五岁谒见南丰舍人于山阳始一书而褒与过宜阳有同途至亳之约耒以病不能如期后八年始遇公于京师南丰门人惟君一人而已感旧慨叹因成鄙句愿勿他示","dynasty":"宋","author":"张耒","text":"南丰冢木已萧萧，犹有门人守一瓢。文彩自应传壶奥，典刑犹可想风标。纷纷但见侏儒饱，寂寂谁歌隐士招。十载敝冠弹未得，簪缨知复为谁彯。"}