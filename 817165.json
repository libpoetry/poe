{"id":"817165","title":"寄内二首","dynasty":"清","author":"缪徵甲","text":"局蹐鹪鹩寄一枝，贫家门户赖卿持。老亲奉薄餐须早，稚子衣寒睡莫迟。雨夜断薪愁爨火，霜晨汲水裂凝脂。更馀逋负当残腊，荩箧搜罗强自支。终窭无闻交谪声，寒宵倡和忆深更。才能蕴藉方为福，诗到奇穷转更清。年过老泉频诫我，世无德曜定推卿。祇怜林下长饥鹤，不及朝阳采凤鸣。"}