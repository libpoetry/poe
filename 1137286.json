{"id":"1137286","title":"补史十忠诗 其一 知潭州湖南安抚使李公芾","dynasty":"宋末元初","author":"刘埙","text":"三已甘退休，十连起迟暮。伊谁急求子，流落乃不怒。黑云来如山，杀气震平楚。恭惟君父命，封疆以身护。阖门义不辱，呼卒汝善处。飞魂随剑光，自已投火去。天泣鬼神愁，地摇山岳仆。吾非莒柱厉，敢以死丑主。正自常事耳，命义逃安所。冲远谁与俦，睢阳有张许。"}