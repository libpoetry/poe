{"id":"771172","title":"水龙吟•挽檗子","dynasty":"清","author":"陈匪石","text":"野云冉冉孤飞，隔花暗引春星坠。诗愁怎遣，斜晖半敛，玉觞微醉。载梦横塘，听秋松浦，赋情多丽。奈重阳渐近，商飙骤紧，邻家笛，声凄异。休道文章信美。祗天涯、羁魂归未。桂堂昨夜，月明依旧，银屏无睡。杵断舂希，霜繁花尽，怨吟山鬼。问成连去后，天风海雨，甚人间世。"}