{"id":"407307","title":"野店","dynasty":"近现代","author":"庞俊","text":"茅斋少城今几秋，近郭无山无可游。花潭草堂春事尽，惟睹禾黍青油油。闭门盛夏或来告，得少佳趣非远求。石笋街头一转屐，循北二里篁竹幽。稻田忽飞延颈鹭，芦埼时过浮鼻牛。乃知踏步有去处，苦惜芒鞋真拘囚。茶棚虽小信得地，髣髴舴艋横中流。吟诗更忆孟城口，迎凉差同丈八沟。小旗翩翩题野店，旷朗颇觉名实侔。游人共爱一河水，戓弈或茗或垂钩。羹鱼饭稻亦易了，招手笑与屠沽谋。酒酣气振谈始剧，军歌如闻城者讴。年来觅句厌苦语，一扫群盗删穷愁。季鹰及时一杯酒，岂与风景忧神州。君看此水何清浊，濯足濯缨随所投。但当提壶勤过此，坚坐好送烛龙遒。更携孺人挈稚子，散漫洲渚如凫鸥。惜哉儿时不可再，水嬉难与津人泅。夕阳欲没蝉逾噪，酒徒渐去鸦还留。披衣结袜且归矣，凉风宰树鸣啾啾。"}