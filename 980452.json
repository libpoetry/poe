{"id":"980452","title":"书事学谢康乐","dynasty":"宋","author":"晁说之","text":"南北夐绵络，同名圁与鄞。岁月老羁旅，何事勤所勤。情胜古今契，身以邪正分。清音幸先后，旷怀得朝曛。山腰转嘉树，风袖落閒云。盘磴去来迷，飞泉高下闻。龙柏肯予媾，上苑侍吾君。三花论缱绻，丹丘旧絪缊。中抱既兀兀，外骛徒纷纷。映窗有翰墨，满架亦典坟。摅虹宫栋宇，流汗程斧斤。少时喜诡俗，老境思迨群。不复梦江湖，诗成心自欣。"}