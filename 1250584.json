{"id":"1250584","title":"宋铙歌鼓吹曲十二首 其十 太宗既继大统平海节度使陈洪进献漳泉二州为拓闽关第十","dynasty":"元末明初","author":"宋濂","text":"闽关屹南纪，上应牛女星。南将窥瘴海，东或带沧溟。五季失羁御，藩镇擅甲兵。太阿既倒持，僣窃渎恒经。谁欤据二州，于此建节旌。予夺自已出，况复望来庭。太宗嗣宝符，涣号风霆行。稽首归厥命，覆冒仰王灵。鞮译通绝域，圭贽集明廷。神猷杳难测，穆穆臻泰清。"}