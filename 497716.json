{"id":"497716","title":"吴时极菜园","dynasty":"明","author":"岳正","text":"春风吹春春雨肥，畦南畦北腻如脂。日食都无万钱费，先生自有畦中芝。朝为羹、暮为糜，软蒸烂煮皆所宜。撑肠拄腹卧不得，夜半起舞还生悲。可怜四海多疮痍，民财已竭民力疲。烹龙炮凤日不足，肉食诸公知不知。君不见，咬得此根事可为，岂无大道能济时？先生莫守千瓮韭，要令四海无寒饥。"}