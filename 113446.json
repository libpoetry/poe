{"id":"113446","title":"次韵奉送公定","dynasty":"宋代","author":"黄庭坚","text":"去年君渡河，枣下实离离。今年君渡河，剥枣咏豳诗。直缘恩义重，不惮鞍马疲。诗书半行李，道路费岁时。亲交叹存亡，学问访阙遗。我多後时悔，君亦见事迟。即此有真意，定非儿女知。虚名无用处，北斗与南箕。燕赵游侠子，长安轻薄儿。狂掉三寸舌，躐登九级墀。覆手云雨翻，立谈光阴移。歃血盟父子，指天出肝脾。从来国器重，见谓骨相奇。筑岩发梦寐，猎渭非熊螭。百工改绳墨，一世擅文词。全人脰肩肩，瓮盎妩且宜。大槐阴黄庭，女萝绵络之。昭阳两兄弟，还自妒蛾眉。工颦又宜笑，百辈来茹咨。班姬轻鸿毛，更合众口吹。引绳痛排拫，蒙蔽枉成帷。惟恐出己上，杀之如弈棋。尘埃百年琴，绝弦为锺期。落落虎豹文，义难管中窥。至今扬子云，不与俗谐嬉。岁晚草玄经，覃思写天维。脱身天禄阁，危于剑头炊。卧闻策董贤，闭门甘忍饥。五侯盛宾客，驺辔交横驰。时通问字人，得酒未曾辞。近者君家翁，天与脱馽鞿。已为冥冥鸿，矰缴尚安施。养兰寻僧圃，爱竹到水湄。北阙免朝请，西都分保厘。文章九鼎重，富贵一黍累。赵良请灌园，但为商君嗤。弃甲尚文过，兕多牛有皮。出仕书掣肘，归来菊荒篱。不为五斗折，自无三径资。胜箭洗蹀血，归鞍悬月支。斯人万户侯，造物付炉锤。我观史臣篇，疏略记糟醨。譬如官池蛙，谁能问公私。君怀明月珠，簸弄沧海涯。深房佩芳兰，固是王所姬。南页尚包橘，汉滨莫大随。每来促谈麈，风生庭竹枝。肮脏得家法，伊优不能为。但听呼摴蒱，便足解人颐。功成在漏刻，颖利处囊锥。失势落坑穽，寒窀如愁鸱。得马折足祸，亡羊多歧悲。屡敌因心计，伏兵几面欺。长戈仰关来，吐款受羁縻。万事只如此，毕竟谁成亏。爱君方寸间，醇朴乃器师。安得摆俗缠，东冈竝鉏犁。由来在阴鹤，不必振羽仪。送行倾车盖，载酒满鸱夷。天高木叶下，潦退河流卑。屯云搴六幕，新月吐半规。人生会面难，取醉听狂痴。语穽发欺笑，诗锋犯嘲讥。悬知履霜来，少别为不怡。天津媚河汉，阙角挂秋霓。中有鬼与神，赤舌弄阴机。夜光但十袭，出怀即瑕疵。去去善逆旅，冻醪约重持。山药倒藤架，红梨带寒曦。坐须骑奴还，淹留岁恐期。无为出门念，牵衣婴孺啼。短韵愿成诵，时时寄相思。"}