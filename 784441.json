{"id":"784441","title":"汉隶十帖歌寄陈不其","dynasty":"清","author":"李锴","text":"学书所贵探原始，熟精汉隶不其氏。握虚浑噩真气行，折波收缩中锋是。当时篆籀循古文，后来变隶变八分。毁繁就约势莫遏，政如天运承冬春。秦吏程邈创此格，中郎能事称绝伦。臣有古癖期临摹，陈子不秘灵蛇珠。史晨后碑首相赠，风骨古雅启坦涂。继购八帖皆古拓，奏铭回翔殊合法。杂华镂采纷馺还，百石卒史尤孤超。云幢海若凌朝潮，百灵齐肃衣冠朝。字裁盈寸曰孔彪，遒媚秀整初不媮。惟三礼器出瘦硬，左飞右飞点画正。倒悬石笋横流穿，屹立髯松山雪盛。最遭剥蚀闻礼碑，朴拙钟鼎仪型垂。孔宙碑阴亦有致，正碑余复新罗至。雄强体势二寸弱，圆兼乙瑛瘦礼器，神鸾高鶱龙马驶。宝玉五瑴呵神灵，怪底敝簏光怪生，对之老骨秋峥嵘。纸残笔秃池水墨，累月学之犹不成，让子千秋绝艺名。"}