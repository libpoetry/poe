{"id":"817212","title":"长沙感事寄黄军门","dynasty":"清","author":"谭钟钧","text":"遍上流民郑侠图，疮痍莫补叹迂儒。关中戎幕皆吟侣，海内诗才半酒徒。金粉红颜牵傀儡，沙场碧血染珊瑚。缁衣一领尘污厚，兀对残镫碎唾壶。三千世界经三徙，四十年华历四朝。未必奇才天竟忌，果然清品贵何骄。达官厚禄皆缘定，处士虚声要福消。几度开函敩殷浩，书空咄咄怪无聊。"}