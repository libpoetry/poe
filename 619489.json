{"id":"619489","title":"秋热呈李太史","dynasty":"明","author":"伍瑞隆","text":"往年山村九月尽，紫菊渐渐迎霜开。今年秋尽尚酷暑，花不见菊先见梅。霏霏江树暖逾绿，炎蒸郁毒来相催。田夫汗落走赤日，荷镰吐气行尘埃。官愁吏惨田野泣，燔柴日日徒空回。耕田终岁不百亩，一半天火焚如灰。纵有不焚好收割，悬知晚造无蒿莱。刑名公子食面饼，青苗虽重何足哀。况乃有客通六籍，金山万丈高崔嵬。莫耶在手任君使，阶下剖割如风雷。天穷地变人事改，耕食凿饮岂易哉。赖有清狂李供奉，时时招醉赏花杯。"}