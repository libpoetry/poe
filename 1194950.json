{"id":"1194950","title":"白金小还丹歌","dynasty":"唐","author":"罗公远","text":"法药变化，无非水精。六芝润色，黄芽自生。阳光不起，阴流无声。道方秘易，学者难成。既养黄男，先禁家鬼。尽死扶金，馀生制水。世人能明，并穷斯理。亲奉圣言，事难自揣。笼虚其底，免被炎驰。知白守黑，清黄一支。能忌阴秽，不逾百时。延生大道，易解难知。黄子淳淑，自娶玄妃。金成力厚，药就身肥。土宅三分，火房二仪。至德消阴，纯阳幽微。一味白金，固人衰朽。杂性难防，同心易守。服食千粒，百日无咎。万痾渐除，天地同寿。言依口诀，亲贵手传。七日自伏，万刻牢坚。千鍊万煮，托在五贤。好蕴金器，不绝玄关。赭涂四壁，丹守圆扉。一居火匮，二处灰池。五蟾可保，三乌无疑。道情未速，益日加奇。一黄二白，三铢两作。养至满蟾，生其高鹤。事忌他非，道身自乐。传受非人，天殃地虐。芽属黄男，药属玄女。外助无非，玉芝清醑。俗士多闻，道君少语。用物参差，虚受辛苦。铜铁坏形，丹灰损力。欲验其神，须存本色。一阴一阳，事易候则。异族同群，自种荆棘。"}