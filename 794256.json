{"id":"794256","title":"百字令 和林畏庐诗丈泛湖之作","dynasty":"清","author":"李慎溶","text":"越山清绝，泛湖光中夜，翛然孤引。一片玲珑惊骤冷，月底杨花吹鬓。渔屋风生，蓬窗人悄，谁解听高韵。细波轻桨，睡鸥沙际难稳。长叹系梦西泠，夷犹片棹，欲去频无准。闻说交芦庵外树，犹怨当年先隐。半霎沉埋，水孤天阔，渺渺游人恨。传来新句，旧愁平地盈寸。"}