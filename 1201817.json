{"id":"1201817","title":"满庭芳 和芝阳灵元子卫信道韵","dynasty":"元","author":"马钰","text":"放懒生涯，欣慵活计，起心念念慈悲。而今不肯，摘叶更寻枝。撇下之乎者也，的端认、莲出青泥。闲闲里，扪心自忖，有似遇良医。逍遥真自在，要成仙福，凭仗心师。志坚如山岳，不许胡移。日用无为清净，自然得、捉住东西。些玄妙，悟来通晓，虽老不为迟。"}