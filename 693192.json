{"id":"693192","title":"咏花影二首","dynasty":"明","author":"沈泰鸿","text":"晻暧铺芬信化工，不教开谢听春风。剪裁素手应难定，相像冰姿也未同。物态尽从形里问，禅心讵待落时空。绿情红意遮分别，夜月朝阳西复东。璇空霞蔚迥云兴，才舞山香黛色层。攀不得时如对镜，看难真处似携灯。禺中已识倾阳近，木末初逢泫露凝。偶尔启关迎快客，踏来满径碎何曾。"}