{"id":"1071731","title":"次韵程致道馆中桃花","dynasty":"宋","author":"韩驹","text":"桃花如昭君，服饰靓以丰。徘徊顾清影，似为悦已容。数枝有馀妍，窈窕禁省中。何如武陵岸，缤纷落天风。我梦泛舟去，春流濯凫翁。岂知限重门，风摇铺首铜。忆汝初破萼，时当楼雪融。亭亭怯馀寒，赖此赤日烘。蓬山十载梦，翚飞左升龙。重来迹已换，一扫凡花空。发有今岁白，颜无故时红。三嗅三叹息，繁英为谁秾。"}