{"id":"502648","title":"送凤阳开仲贞远省外父复归于建上","dynasty":"明","author":"王恭","text":"客有佩长剑，行趋骠骑营。入门拜旌节，冰玉仍双清。门前系著青丝骑，冬青吹花香拂袂。上马谁怜矍铄翁，东床正忆风流婿。军中置酒气偏豪，红烛金杯虎帐高。奴子平头摇羽扇，美人纤手送车螯。家临帝苑长淮树，芳草萋萋望乡处。又逢海水动离情，却指芝城是归路。芝城梅水接蛮烟，两地惊心惜别筵。自愧临行无可赠，何人更有绕朝鞭。"}