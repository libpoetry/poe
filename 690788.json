{"id":"690788","title":"复赵督台二首","dynasty":"明","author":"张煌言","text":"不堪百折吊孤臣，四望苍茫九死身；难挽龙髯空问鼎，独留螳臂强当轮。谋同曹社非无鬼，哭罢秦庭那有人！可是天方从闰位，黄云白草未生春？揶揄一旅尚图存，吞炭、吞毡可共论！敢望臣靡兴夏祀，祗凭帝盐答商孙。衣冠犹带云霞色，旌旆长悬日月痕。赢得孤军同硕果，也留正气在乾坤。"}