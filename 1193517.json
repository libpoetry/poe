{"id":"1193517","title":"六年春遣怀八首","dynasty":"唐","author":"元稹","text":"伤禽我是笼中鹤，沈剑君为泉下龙。重纩犹存孤枕在，春衫无复旧裁缝。检得旧书三四纸，高低阔狭粗成行。自言并食寻高事，唯念山深驿路长。公无渡河音响绝，已隔前春复去秋。今日闲窗拂尘土，残弦犹迸钿箜篌。婢仆晒君馀服用，娇痴稚女绕床行。玉梳钿朵香胶解，尽日风吹玳瑁筝。伴客销愁长日饮，偶然乘兴便醺醺。怪来醒后傍人泣，醉里时时错问君。我随楚泽波中梗，君作咸阳泉下泥。百事无心值寒食，身将稚女帐前啼。童稚痴狂撩乱走，绣毬花仗满堂前。病身一到穗帷下，还向临阶背日眠。小于潘岳头先白，学取庄周泪莫多。止竟悲君须自省，川流前后各风波。"}