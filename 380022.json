{"id":"380022","title":"台城路·三月中旬吴梦蕉约同人作皋亭之游","dynasty":"清代","author":"赵庆熹","text":"一春好似黄梅雨，今朝嫩晴天气。橹响离城，云移出树，拂面牵丝风细。船头舵尾。看水碧罗罗，野塘十里。一路桃花，浅深红到半山里。年来花事有几。再消停、数日枝上如洗。欢喜桥边，甘敦村外，都是曾经游地。寻春倦矣。问前度刘郎，鬓霜添未。有约重游，酒杯还自理。"}