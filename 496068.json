{"id":"496068","title":"大江东去 其四 答李蒲汀惠水晶葡萄","dynasty":"明","author":"夏言","text":"病渴相如，喜故人、遗此盘中珍物。却想碧山楼阁下，双桧幽亭西壁。满架明珠，一林苍玉，六月涵冰雪。移来绝域，张骞也是人杰。水晶颗颗匀圆，才教入口，两腋清风发。洗我胸中千磊块，万火一时俱灭。便欲骑鲸，乘风直上，手挽骊龙发。广寒宫里，冷然掇出秋月。"}