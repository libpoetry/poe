{"id":"1222117","title":"去三汊见太行","dynasty":"元","author":"郝经","text":"二年大河间，胸次汹馀浪。身与天根浮，泱漭随下上。灵槎杳虚舟，颠倒泥底样。恍疑浑沌初，溟涬天水象。扬鞭得西归，瞠目为一放。举首见太行，逸翠蜚万丈。爽朗肝胆张，豁达气宇旷。真宰耸奇骨，顿觉天地壮。兹山自佳色，何乃气彫丧。吾家在椒峣，老雾横莽苍。松楸日樵采，山灵亦悽怆。何时鹤发翁，携我蹭叠嶂。虽无锦绣裹，粗著文彩状。山河表里全，自古更霸王。于今何索然，死石徒映向。在人不在山，先民语无妄。行行重行行，落日两相忘。"}