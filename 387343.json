{"id":"387343","title":"雨淋铃·追步爱伯师韵","dynasty":"清代","author":"樊增祥","text":"玉箫凄咽，坐幽窗畔暗数遥夕。星星影事犹记，伤心祇有，雪衣能说。纵得双栖似燕，奈眉翠长结。况旧梦、浑是春灯浅浅，银釭片时竭。一般镜里花难折。剩粉笺、脆语伤离别。春时底处相见，修竹外、小桃如雪。碎佩铢衣，梦里分明，未忍轻绝。待觅取、青鸟衔书，寄与瑶台月。"}