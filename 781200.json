{"id":"781200","title":"常理斋殉节诗","dynasty":"清","author":"杨梦符","text":"四座且弗喧，听我昔岭歌。昔岭在何许，蚕丛隘岷峨。西边稽天诛，元帅挥雕戈。转输重兹地，守处烦麾柯。曰予有良吏，抚绥得人和。三年委持筹，宽大捐烦苛。一朝起困兽，踶躅何其多。仓皇抱穷垒，一燎惊原阿。矫矫常大夫，在险气弗蹉。从容挥壮士，飞风雪滂沱。崇庾为盗粮，臣死罪匪讹。丈夫一取贼，殉职期无佗。是时鼓声衰，黑云颓岩陁。大呼驰杀贼，义勇推山河。力穷舌不断，碧血漂丹莎。忠诚激厮羌，并尽无委陀。光之司勋爵，宠锡章羔紽。巍巍浣溪祠，冠冕瑽金珂。彰彰桐乡碑，故老恒摩挲。蜀之水悠悠，蜀山高峨峨。至今昔岭头，铁马空中过。谁为燕然铭，勒此并不磨。"}