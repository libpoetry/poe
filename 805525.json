{"id":"805525","title":"摸鱼儿 韩景图有句云归来坐深林悟到秋生处心甚爱之作此以寄","dynasty":"清","author":"杨芳灿","text":"据胡床、深林独坐，微茫天色催暮。碧云几叶流无影，窣地感秋成悟。秋有语。道还叩骚人、识我家何处。君应不误。想篱豆花边，凉蝉声里，依约认前路。凄凉意，不数庾诗江赋。天然空外琴趣。怅伥我亦悲秋者，忍掐檀槽遗谱。拚睡去。枕半榻明蟾、梦与秋同住。玲珑窗户。正露沁莲池，夜深人静，花气冷如雨。"}