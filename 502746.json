{"id":"502746","title":"送郑居仁以楷书赴召","dynasty":"明","author":"王恭","text":"尔家山房多柿叶，架上床头饶古帖。柳骨颜筋手屡摹，王廙钟繇每精猎。兔园挟策几经秋，不见将名干五侯。一瓢只谓山中隐，匹马那堪西上游。河桥酒幔青青草，祖帐离歌满官道。行箧春衣莫畏贫，上将权门与君好。高阁阴阴绕凤池，紫花鸾绫光陆离。擅场点笔须经意，莫比家林醉墨时。"}