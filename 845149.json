{"id":"845149","title":"洞仙歌","dynasty":"清末民国初","author":"程颂万","text":"同心苏小，更生同乡里。小字真真唤频记。向灯前拥髻，笑食茨菇，还替数、排到个侬行几。妆楼无限好，楼角青山，山外江声入楼底。睡脸晕香潮，强起梳头，拓一面、茜纱窗子。只那日、相逢钏声遥，便拖逗回肠，奈何天里。相邀忍俊，正落花天气。卅六湾头画船击。乍莺声困柳，鹃血斑花，愁与恨、装做个侬行李。三间鸳社小，嗔到笼鹦，不识千金有深意。帘角上灯时，分咽琼浆，已够了、销魂滋味。直挨到、阑干月华迷，又抵死催人，到门嘶骑。酒阑人并，把银筝微弄。却说歌喉夜来痛。又恹恹裹帕，扶病经旬，全不好、亏得纸鸢相送。枇杷门巷悄，来是空言，去又匆匆两如梦。鸳牒促相携，那日秋娘，还更比、冬郎情重。仅占了、潇湘十分愁，略不似寻常，燕娇莺宠。白苹红萏，怅湘湄人独。一载安排与金屋。者冤红日子，惨黛人儿，销够了、不算书生没福。江南多艳种，倩女今生，魂向情天又相续。一搦小腰肢，风飐蜻蜓，立不稳、画廊双足。有几个、黄昏最撩人，只不忘钗盟，枕函敲玉。酒边吟瘦，与添香磨墨。却要檀郎惜心血。乍三弓曲榭，四面疏帘，帘未卷、分付小红歌拍。香骢迟未到，赚得侬烦，守定窗儿又将黑。阑角月痕纤，悭杀凉飔，全不管、玉娘心热。蓦几点、凉萤送人来，已宝枕纱幮，夜香微歇。灯前屏角，算迷藏未远。欺负卿卿有谁敢。只深颦浅笑，半晌偎侬，都写入、那夕琴心箫眼。一双金臂钏，特地除伊，逗响鸳帏怕人管。加放一重帘，莫误鹦哥，又窥见、被池红满。且不碍、双星渡银河，更后夜明朝，枕边同算。梅花开矣，又唤船归去。家近黄陵庙前路。恁鸳边咒语，鸥外离悰，早难道、百里银河相误。蛾眉谣诼苦，天与多才，更与多情两相妒。艳说合欢枝，蓦到冬来，又变了、断肠花树。有夜夜、离魂到郎边，恨没个牢笼，把伊关住。别来鸳梦，忽圆波吹聚。风雪深深闭帘户。却为侬指点，衫角初边，新来病、咯血晕红双缕。金炉销兽炭，生怕郎寒，强起加添水沉炷。欢极倍含啼，一寸情天，那容得、者番儿女。便相对、衔碑不能言，又几阵潇潇，打窗寒雨。匆匆除夕，更上元灯火。欢里光阴倚侬过。甚屏山那角，画到将离，又添了、水驿山亭几座。青衫憔悴惯，侬自怜卿，生怕卿卿更怜我。莺柳殢风柔，斜映中门，谁似此、髻偏鬟妥。直等到、湘便饯春时，也没计将他，五湖单舸。别怀惆怅，对小青痴影。瘦骨还如去年病。算隔花人远，花在天涯，天涯路、比似隔花还近。兰舟亲送别，第一难忘，泪湿罗衣两相忍。燕塞梦初回，酒殢香寒，索赠汝、一条孤枕。便绮语、销磨到枯禅，怎偿得伊家，脸情眉韵。"}