{"id":"763398","title":"醉蓬莱 坐韵海楼，为颜鲁公旧址","dynasty":"清","author":"吴绮","text":"问南朝多少，朱户雕梁，乱蓬残甓。此阁巍然，记平原遗迹。惜赏高云，留欢晴月，好句莓苔碧。销夜图书，试春帘幕，坐人百尺。晨鼓初阑，葛巾无事，纵览湖山，盱衡今昔。鲁国当年，未骂淮西贼。韵海新翻，镜源初就，慷慨尚书笔。大节千秋，危楼几代，倚栏长息。"}