{"id":"693405","title":"西湖十咏 苏堤春晓","dynasty":"明","author":"苏葵","text":"岸闪波光旧，花争柳色新。闲携苍玉杖，犹忆华阳巾。释子望山归，樵夫下山去。遥望紫翠间，斜阳映枫树。翠浪浮千树，金衣恰数声。上林人载酒，何似此中听。蘋藻香生处，花枝影动时。庄生浑未省，伋也是吾师。屼然双剑耸，秀色入湖赊。不用高如许，浮云漫欲遮。月色天心定，波光鼎足分。一湖如白昼，谁信是黄昏。秋月如金鉴，秋水似玻璃。月明水清浅，缓缓画船移。返照入招提，钟声出翠微。相应鹤听惯，闻响不惊飞。载酒纳微凉，独爱荷香处。不是周濂溪，也得濂溪趣。山中雪纷飞，山下斜横枝。年年花雪在，只欠老逋诗。"}