{"id":"881681","title":"满庭芳 政和癸巳滁阳作，其年京师大雪","dynasty":"宋","author":"向子諲","text":"天宇长闲，飞仙狂醉，挼云碎玉沈空。谢家庭院，争道絮因风。不怕寒生宝粟，深调护、犀幕重重。瑶林里，疏梅献笑，小萼露轻红。瑞龙。香绕处，云间弦管，尘外帘栊。须烂醉流霞，莫诉千钟。闻道蟠桃正好，蓬瀛路、消息潜通。飞琼伴，偷将春色，分付入芳容。"}