{"id":"483690","title":"荅徐以文","dynasty":"明","author":"高逊志","text":"我本不羁士，少年知远游。结交尽豪俊，英风邈难俦。浩然志四海，垄断非所求。群雄乱天纪，誓将除国雠。驱马向京邑，道路阻且修。旷望空叹息，失计成淹留。时哉苟未会，白璧宁暗投。耻同五鼎食，笑视千金裘。袁丝尚游侠，枚皋事俳优。知己竟不遇，行藏谁与谋。白日如逝水，冉冉春复秋。人生久羁旅，岂不怀故丘。芳时倏徂谢，悲绪寒飕飕。容华易憔悴，安能常黑头。放歌吴门市，洗耳长江流。虽然不得意，常为苍生忧。心随去雁远，目送孤云愁。夫子东海裔，济代多良筹。既无陈仲举，虽贤罕见收。何如共脱屣，速驾赴沧洲。"}