{"id":"1106722","title":"题涵古","dynasty":"宋","author":"王柏","text":"梅花之外竹扶疏，矮屋明窗著此癯。生意多从閒处见，天机却向语中枯。通身总是先天易，开眼无非太极图。点点若知河洛意，庖牺岂有古今殊。平生意广奈才疏，学未成时家已癯。蚤慕沧洲穷广大，晚依丽泽沃焦枯。先儒凛凛今如在，圣道洋洋孰与图。两字高题时仰止，千江一月几曾殊。"}