{"id":"72084","title":"摸鱼子·看东风柳摇金缕","dynasty":"元代","author":"谢应芳","text":"看东风、柳摇金缕。精神顿美如许。独怜老我双蓬鬓，无复少年张绪。桃叶渡。任山水清妍，可柰非吾土。借人茅屋，但有客相过，清茶淡话，闲与论今古。伤心处。客去卧听鼙鼓。看花浑在烟雾。姑苏台榭笙歌散，麋鹿又如前度。谁恁误。教无限苍生，命堕颠崖苦。蒹葭洲渚。赖有个扁舟，三竿钓竹，相伴闲鸥鹭。"}