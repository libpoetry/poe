{"id":"946696","title":"新沐有感","dynasty":"宋","author":"陈棣","text":"我发日已疏，尚喜鬓未斑。晴朝试一沐，但觉盘水宽。千梳发清快，凛凛肌骨寒。脱落等秋箨，光润如春峦。譬彼雨露滋，下泽枯蓬根。乌云犹半湿，霜叶不加繁。我生嗜疏懒，肯事形骸间。一月半不理，垢腻何由删。今辰新沐罢，快若沃狂澜。呼儿奉禨饮，为作椎结团。岁月寖相逼，欢娱心已阑。看镜想勋业，森然欲冲冠。"}