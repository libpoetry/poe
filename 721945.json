{"id":"721945","title":"七夕归自端州有作","dynasty":"明末清初","author":"屈大均","text":"年年当七夕，千里亦还家。爱看穿针妇，欢陈乞巧花。云含桥影细，星射水光斜。儿女逢佳节，容妆分外华。归乘瓜果会，七夕未参商。天上双牛女，人间一凤凰。月明环佩影，风暗蕙兰香。莫使星河曙，长教夜未央。清浅天河水，风波更勿疑。黄姑迎及早，织女渡休迟。乌鹊输灵羽，蜘蛛散巧丝。汝南鸡怕汝，无赖五更时。人间多死别，天上只生离。辛苦双星隔，殷勤一夕期。泪添银汉水，衣罥桂华枝。绝胜嫦娥寡，凄凉入月时。"}