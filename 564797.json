{"id":"564797","title":"石川行寄赠张子","dynasty":"明","author":"孙承恩","text":"天下之水莫不行地中，千流万派纷相从。是谁凿破云根与山骨，疏涤洪源流荡潏。横波扬流自演迤，雪激云奔湛清泚。陵谷寻常有变迁，此川从来无转徙。十里十折千盘涡，两崖壁峭青铜磨。滔滔似是出水窟，浩浩遂欲浮银河。银河迢迢贝宫阙，波涛惨澹鱼龙穴。时闻仙侣采灵芝，亦有幽人钓明月。幽人选胜谁所居，张子结屋川之隅。仰止宣尼喻道体，閒思曾点咏风雩。忆昔乘时曾致身，银花带绾垂朝绅。碧山悠悠恒入梦，野鹤矫矫终难驯。一朝回首动归兴，脱屣功名远尘径。石室重开云雾深，风林再扫莓苔静。暂向明时作隐沦，旧时鱼鸟还相亲。玄真岂屑钓饵设，季鹰原不为思莼。浮名何如一杯酒，封侯不博诗千首。博望乘槎去已遥，平子思玄赋当就。石川子，石川有子今不孤。水石发秀润，风烟自朝晡，四时佳趣无时无。嗟嗟石川之川讵惟此，汩地滔天靡终止。龙升云从捲取兹川水，沛作甘霖遍遐迩。"}