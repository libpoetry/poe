{"id":"1252353","title":"自况拟古","dynasty":"元末明初","author":"朱希晦","text":"风波在平地，世路几瞿塘。怀哉贤哲人，千载能留芳。悬知萧艾多，不比猗兰香。老翁聊自笑，发短心甚长。羲和鞭六龙，白日不我待。读书竟无成，坐惜朱颜改。长安誇斗鸡，豪华岂长在。何由得成仙，高飞向蓬海。人生天地间，倏若尘栖草。恨无大药资，容颜岂长好。白璧终销毁，青松亦枯槁。饮酒且放怀，毋为叹衰老。隐士居丘园，衡门守荒寂。啜菽甘有馀，饮水清无极。嗤彼夸毗儿，浮荣定何益。梓泽今已空，春风蔓茨棘。"}