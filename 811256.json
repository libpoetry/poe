{"id":"811256","title":"实甫将行赋此为别","dynasty":"清","author":"丘逢甲","text":"同向天涯吊落晖，百年回首壮心违。沉沉楚泽龙犹哭，漠漠辽天鹤不归。西徼霜飞名士饼，东都云散大王旗。不须更向新亭去，已对河山泪满衣。欲借仙人玉笛吹，送君五月落梅时。英灵江汉无今古，风雨罗浮有合离。何事黑龙逢帝怒，前身青兕愧僧知。相思待祝衡阳雁，更向南飞寄楚词。"}