{"id":"705631","title":"三良诗 高侍郎平仲","dynasty":"明末清初","author":"钱谦益","text":"平仲巡两河，揽辔出西台。就寇方燎原，宛雒荡劫灰。移师围大梁，投鞍成覆敦。登陴七昼夜，死守凭崔嵬。累卵我势急，中目贼焰推。保汴唯汝劳，国功帝念哉。遂膺全豫寄，旌节焕昭回。解严逾夏秋，悉众贼复来。长堑截飞鸟，巨炮轰殷雷。潜队穿地裂，梯冲舞风颓。及堞骨相柱，薰穴尸成堆。负户我告病，濡褐敌未衰。是时诸道兵，左次大河隈。半夜朱仙镇，十万溃喧豗。沈城声援绝，馈运甬道隤。擂石尽发栋，陈焦资炊骸。噬指徒恸哭，大临谁告哀。河伯为解围，洪流夜击礌，我师既北徙，贼戈亦南回。优诏许休沐，宠秩旌厥能。还家甫抹马，虏入沂城隳。抗辞骂凶丑，并命捐匹侪。吁嗟忠壮士，纠缠罹凶灾。贼锋乍撞㧙，奴刃旋提捶。自从兵兴后，屠溃自相偕。金柝不夜击，和门尝昼开。九攻敌已穷，三板志不乖。方镇皆斯人，王略宁未恢。何当大星陨，坐见长城坏。我非哭其私，惜此天下才。"}