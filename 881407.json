{"id":"881407","title":"山水吟","dynasty":"宋","author":"华岳","text":"闽之山峨峨，可以接穹苍。闽士孕其秀，胸次尤难量。闽之水滔滔，可以烛妍丑。闽士生其间，其美不容口。君不见周家社稷生甫申，崧岳当年曾降神。又不见千里秀气钟三苏，眉山草木皆焦枯。我生恨不由河洛，虚负三光并五岳。地灵人杰推江东，人物风流兼磊落。顾此闽之东，自古多英雄。求其为绝称，独一忠穆公。公今已即世，后世谁可拟。惟有詹仲通，一人而已耳。仲通何如人，景星与凤凰。不险亦不深，山高兮水长。"}