{"id":"1120322","title":"端午帖子 太上皇帝阁","dynasty":"宋","author":"周必大","text":"此日天中节，它年赤伏符。只因昭火德，不为记荆吴。浩荡天同泰，清虚日自长。诞辰才半月，因以颂无疆。衣进含风葛，觞称垂露浆。更缠长命缕，仍泛引年菖。再兴炎祚抚华戎，成就南讹长养功。仁似薰风来不断，寿如午景恰当中。离明自昔照乾坤，太极如今道更尊。和气致祥禳百沴，艾人桃印谩垂门。槐夏风清麦已秋，三千珠翠从宸游。玉阶斗采忘忧草，水殿临观竞渡舟。"}