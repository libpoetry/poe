{"id":"1090382","title":"代巩使君上东宫生日","dynasty":"宋","author":"虞俦","text":"储极天开秀，皇图日又新。梦熊初卜夜，禖燕蚤祠春。瑞霭蓬莱殿，祥标析木津。准龙真帝子，眉宇只天人。少海涵舆地，前星耀紫宸。英姿生不世，雄略动如神。仁孝兰同毓，温恭玉比纯。云章辉步障，月御契重轮。尧历占蓂荚，庄年数大椿。千龄符会庆，五福自天申。鹤禁移舟夕，龙楼问寝晨。慈颜俱有喜，习俗尽还淳。湛露漙金菊，凉风动白蘋。好秋澄似洗，函夏肃无尘。羽翼商山老，簪缨望苑宾。欢呼称寿斝，谐宴接芳裀。景邑曾开幕，郎垣偶滥巾。不才蒙眄睐，何力赞弥纶。符竹分苕水，才华想洛滨。歌诗形善祝，秉笔愧徐陈。"}