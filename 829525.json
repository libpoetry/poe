{"id":"829525","title":"愁倚阑令","dynasty":"清末近现代初","author":"周岸登","text":"青萝馆，碧梧廊。怨宵长。病叶泣秋谁互答，有寒螀。弦语萧瑟金商。移筝雁、胆怯空房。曲曲天河帘影隔，九回肠。钿霞黯，袂云凉。踏春阳。未省弓弯何世舞，问伊行。裙褶香印迷茫。谁能画、九叠屏张。遗襟捐珠劳远梦，落潇湘。巫云湿，楚波长。忆虫娘。瑟瑟秋眸回倩睐，损清狂。持劝红泪盈觞。尊前已、舞换伊凉。一夕灵风飘梦雨，滴空廊。依珠槛，窣瑶厢。水沉香。笼住娇云痴不散，试春妆。应惜轻负年芳。冰苔点、花唾痕凉。帘外微霜帘内影，楚兰伤。"}