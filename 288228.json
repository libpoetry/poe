{"id":"288228","title":"花犯·净业湖秋泛图为叔节题","dynasty":"现代","author":"徐树铮","text":"点秋光，平湖荡桨，新凉趁排遣。暮渔歌断，恰系艇烟深，犹傍沙岸。唳霜倦羽催寒雁，江村归梦远。记载酒竹西亭北，春桡红袖卷。黄花笑人太匆匆，天涯问短约，西风惊换。凝望久，斜阳外，洞箫吹怨。何时更、万声媚晓，将暗里、芳魂融嫩暖。便付与、画中疏柳，柔条教细绾。"}