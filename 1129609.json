{"id":"1129609","title":"偈二首","dynasty":"宋","author":"释择崇","text":"柴鸣竹爆惊人耳，大洋海底红尘起。家犬声狞夜不休，陆地行船三万里。坚牢地神笑呵呵，须弥山王眼觑鼻。把我东行却向西，南山声应北山里。千手大悲开眼看，无量慈悲是谁底。西山青，无谓情。洪井碧，无涓滴。西山人，见曷亲。西山事，无可似。若是灵利底举著便知，懵懂者付与德山临济。"}