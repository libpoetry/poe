{"id":"951050","title":"苏文忠潘墨诗帖赞","dynasty":"宋","author":"岳珂","text":"怀绝世之清音，叹媸妍之难谌。慨丸墨之未改，挹古人而寄心。褐黯黯以如漆，笏琅琅而抵金。贮冰壶其自如，渺一尘之弗侵。彼远臭以何归，谩花柳之繁阴。姓昧昧以污人，虽千年而亦瘖。予得此诗，跫然长吟。想先生之清标，契谪仙于同襟。凌九垓而神会，岂入海之可寻。方将抱月乘风，携壶命琴。短墨帝于玄圃，挟客卿于翰林。快骑鲸而翳凤，遂登高而俯深。执此卷而撰杖，筮得朋于盍簪。秋露其滴，玉蜍自斟。捧诗砚之如箕，淬词锋之发镡。付张李于一吷，视沧溟于蹄?。逸兴天游，浩无古今。斗杓回光，曦车发晨。承謦欬于绪言，犹足以投微机于芥针也。"}