{"id":"1123878","title":"寄送府判寺簿先生二首","dynasty":"宋","author":"赵蕃","text":"大旆传闻发武昌，归舟复道抵维扬。几年风月欠李白，今日河山须子长。要为中兴考形势，岂徒馀事著文章。翩然欲去无翎翅，自叹不如鸥鹭行。朱游不肯留东阁，子政犹须校秘书。自有大名喧宇宙，岂劳当路借吹嘘。舟中加意护寝饭，日下即当来诏除。大厦如山要梁栋，不应空赋爱吾庐。"}