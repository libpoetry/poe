{"id":"1121545","title":"偶赋","dynasty":"宋","author":"罗公升","text":"定力了万花，正眼空须弥。俯仰天地间，此身亦如遗。平生空洞腹，不受俗子窥。奈何区区者，妄欲求吾嗤。掀须对南山，但见云度迟。却后百五岁，举似尔辈知。巢由善择富，四海不易牛。古人耻苟得，一粟怀十忧。谁云黄屋荣，可掩赪面羞。那知井里蛙，锱铢重山丘。肝肠果何罪，日夕森戈矛。头曼岂不天，哀哉国为仇。"}