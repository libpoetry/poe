{"id":"507446","title":"雪中偶至相国僧舍","dynasty":"明","author":"李昌祺","text":"精蓝创何朝，规制极殊胜。阎浮罹劫火，无复庄严盛。惟馀白足僧，短褐露两胫。我于大雪中，独立偶乘兴。难寻金布地，颇讶玉为径。娑婆绝尘翳，似得天眼净。冷冷梵呗音，细杂铙与磬。欣然遂忘返，宿留逮昏暝。乃知向上机，无台亦无镜。徒劳费辞说，妙在悟自性。世无毗耶翁，孰拯众生病。愿言投空门，跏趺事禅定。"}