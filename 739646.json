{"id":"739646","title":"柳泉道中得漫士侍郎留徐州待余之信喜赋长句","dynasty":"清","author":"钱琦","text":"一片秋云织秋晓，瘦马冲泥行草草。长路二更时梦公，觉视飞鸿在天杪。昨宵带雨入江南，短章欲报双鱼杳。徐州自古号雄封，天上黄河九曲绕。张骞奉使早乘槎，支机片石恣搜讨。我来恰好问河源，定识相逢两绝倒。人生遇合有前缘，我嫌太迟公太早。明朝趋步缓随公，江上数峰青未了。"}