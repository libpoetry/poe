{"id":"678307","title":"题曹佥宪三茅山水图","dynasty":"明","author":"吕渊","text":"三茅山水何奇哉，形胜彷佛东蓬莱。山峰高耸彩云表，水道近接沧江隈。四时景物多佳致，一入春来更明媚。杨柳轻垂翠带长，杏花艳吐胭脂丽。松梧竹木交加新，梵王宫殿高嶙峋。峨峨宝刹矗天际，小小画船撑水滨。乡村远近多茅屋，朝出耕兮夜归读。溪畔时逢访友人，林间数遇携琴仆。青帘摇飏酒家前，一行飞鸟来青天。眼中总是吟哦具，意外了无尘俗牵。曹公于此筑居第，子孙绳绳习诗礼。科甲相传继后先，簪缨奕叶光闾里。一从出仕趋金门，十载思家劳梦魂。闽山路隔无飞雁，滇海宵深感断猿。迩来忽得唐王宰，故里画图随笔洒。新花新树景还同，旧水旧山形不改。看图对景情依依，飘然便欲抽簪归。却忆君恩未能报，抚卷尽日徒欷歔。朅来索我题长句，我亦三茅邻近住。何当与子赋归欤，同老林泉最清处。"}