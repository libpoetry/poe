{"id":"683564","title":"饯李惟桢使君迁浙江行省参政领金华诸郡","dynasty":"明","author":"王世贞","text":"仙官去领金华部，迂叟频翻玉屈卮。三载润叨时雨足，五更愁睹德星稀。飞帆隐隐棠千树，别曲依依麦两岐。无那郑公迁镇后，浣花花事与谁期。离筵父老莫长嗟，吴越春风共岁华。久自幸参元礼御，畴能不挽细侯车。开帘几道铜沙水，拥阁千寻菡萏花。若遇初平须借问，此君兄弟胜王家。"}