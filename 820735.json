{"id":"820735","title":"木兰花慢","dynasty":"清末近现代初","author":"王易","text":"出门揩倦眼，问春事，可谁酬。正拂帽烟丝，沾衣润绿，双桨微沤。红楼，乍寒乍冷，怕开帘人被落花羞。惊蝶难寻旧影，暮莺如咽枝头。沧州，怅惘前游。江海别，几经秋。傍斗牛北望，山颦水怨，日淡云收。东流，送春万里，向津桥人静忽沉忧。梅雨清和近也，白騧曾许迟留。"}