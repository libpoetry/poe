{"id":"333066","title":"金缕曲·寥落平生意","dynasty":"清代","author":"梁鼎芬","text":"寥落平生意。任人间、纷纷筝阮，几曾如此。一夜清霜中庭下，未算襟头酒泚。但无数、城乌惊起。丛木萧萧长空阔，问前身我可同青兕。歌未歇，正狂醉。红蘅碧杜谁能比。揽芳华、天涯正远，相思何地。惟有幽林堪客隐，盛得几分秋气。莫忘了、联床风味。匹马频嘶斜阳外，看关河欲暮吾行矣。临别语，望君记。"}