{"id":"697145","title":"苏君禹观察过访奉赠四首","dynasty":"明","author":"胡应麟","text":"鲁国诸生望后尘，争传环佩上星辰。那知紫极攀龙客，来访青山抱犊人。日射蓬莱双阙晓，霞蒸桃李万家春。长裾不厌他年曳，自棹孤航向七闽。大纛频年别武夷，高牙仍为白云迟。乾坤骤向论交合，日月旋从握手移。一代文章明主问，三朝踪迹世人疑。狂来渐作襄阳态，高唱铜鞮岸接䍦。翛然一曲住岩阿，十亩横塘半芰荷。隙地祗容凡鸟占，垂天曾是大鹏过。伤心万事归玄草，把臂千秋在绿萝。东望扶桑豪兴发，欲飞椽笔斗银河。赋日初从汉殿回，谈天重上越王台。雌雄乍合双龙气，牝牡那分八骏材。曳杖虹霓东海出，披襟云雾北辰来。亦知倾盖元如故，可道浮踪隔草莱。"}