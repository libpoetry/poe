{"id":"1130526","title":"留别傅安道","dynasty":"宋","author":"韩元吉","text":"华发相看四十年，饱谙世事欲忘言。一春离别当寒食，再岁追随作上元。湖外溪山明小槛，雨馀花柳暗西园。极知老大交朋少，相与论文更一樽。场屋俱为拜赐师，烟霄独喜凤毛飞。壮心似铁何曾老，健笔如椽合一挥。北渚青山劳我梦，西垣红药待君归。诏环不作经时隔，沙路薰风卷绣衣。"}