{"id":"409179","title":"惠陵怀古","dynasty":"近现代","author":"刘咸荥","text":"吁嗟乎，西川形胜冠九州，残山剩水生谯周。谯周文章天地塞，隆中一篇无颜色。冠裳毁裂岂天心，造物权衡司不得。上有魑魅守，下有蛟龙吼。汉室君臣能闭关，邓家父子真束手。呜呼，前人楼桑村外云，后人安乐窝中酒。偏安瘁尽老臣心，秋风笑俯降王首。鸦盘云黑压昭陵，紫藤吹香灵蛇走。使君英雄千载尚如生，夜夜寒光射牛斗。"}