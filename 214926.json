{"id":"214926","title":"青溪桥·倬彼清溪兮山高水长","dynasty":"宋代","author":"王遂","text":"倬彼清溪兮山高水长，上承黟歙兮下接钱唐。雨稍渐渍兮众流汤汤，家具舟楫兮商旅伏藏。繄四海以为家兮何独困此一方，视已同溺兮用造舟以为梁。顾一岁之一新兮岁旱则亡，眷令长之远虑兮不间雨暘。晴日当空兮余备不忘，帝用时以安下民兮余敢不强。虽倾余之囊橐兮使皆即乎康庄，彼虑如近忧兮令虽法而何伤。公虽忧而民喜兮百世蒸尝。"}