{"id":"1117840","title":"书意三首","dynasty":"宋","author":"陆游","text":"策蹇若华驷，歠漓如上尊。人皆可尧舜，身自有乾坤。逢客亦共语，无人还闭门。千年道术裂，谁复见全浑。养生慕黄老，为治法唐虞。耆寿缘忧惧，危亡坐燕娱。大川宜利涉，蔓草戒难图。退士惟身虑，铭膺岂敢无。委顺天知我，经营鬼笑人。定知穷至死，敢恨病经旬。爱酒陶元亮，还乡贺季真。扁舟吾事毕，遗世亦遗身。"}