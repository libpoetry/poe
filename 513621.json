{"id":"513621","title":"三乐为晋陵胡叔虞赋","dynasty":"明","author":"程敏政","text":"落落妫公孙，远有叔虞子。处世宁无才，平居不干仕。一觞与一咏，顾我方乐只。此身非草木，有生胡弗喜。而况得为男，已历好年纪。兴来鼓三终，所得亦云侈。茫茫天地间，岂不解同是。永日行畏途，沈酣未知止。千载鹿裘翁，见取尼山氏。长歌念伊人，迢遥隔州里。"}