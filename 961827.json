{"id":"961827","title":"山园四咏 其一 雅志堂","dynasty":"宋","author":"姜特立","text":"谢公有雅志，颇爱东山游。坡仙得其心，妙语寄清讴。苍生事未了，已了还即休。彭泽小邑宰，其事固不侔。等閒一墨组，未死谁肯投。况此大功业，声名天壤流。始末终不渝，盛事古鲜俦。信知山林乐，不贵公与侯。岩壑有廊庙，搢绅或戈矛。而况此老躯，日月不少留。汲汲尚不足，岂容复悠悠。揭榜慕前贤，驽马睎骅骝。死者如可作，把酒起相酬。"}