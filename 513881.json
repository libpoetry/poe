{"id":"513881","title":"良店道中大风夜作野泊安陵达晓风息趋连窝","dynasty":"明","author":"程敏政","text":"我行沧景路，渺渺夜过亥。东风何太颠，势欲?鲸海。盘涡如阱旋，骇浪若山嵬。崩腾沙口决，斩剥岸形改。官舟浮一匏，出没渐危殆。牵夫屡前却，舟子失精采。无乃蛟龙怒，或恐鼋鼍馁。合力眠高桅，择地舣而待。家人走彷徨，船头设菹醢。相呼酹冯夷，亦欲诉真宰。狂飙俄尔恬，愁云散其叆。张帆下中流，击楫歌欸乃。起望推双篷，喜气人百倍。向来得失心，悠悠竟安在。"}