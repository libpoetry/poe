{"id":"523114","title":"薏苡行赠王氏","dynasty":"明","author":"李梦阳","text":"南征马援还东都，人言满载皆明珠。发封视之乃薏苡，群臣失色天子吁。世情毁誉本好恶，后生轻信迷真误。暗投固宜明月弃，同居岂免娥眉妒。自君夙夜歌在公，尊中醴酒常不空。德尊日见儿孙盛，名成反致谗邪攻。虽云乔树多烈风，曷有寸雾残高空。君不见周时吉甫称大贤，孔门弟子推颜渊。掇蜂拾塺尚见惑，岂我千得无一愆。君堂有客俸有钱，槐庭偃蹇花含烟。胡不酩酊金罍前，万事置之休问天。"}