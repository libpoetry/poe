{"id":"1235560","title":"挽卞隐君二首","dynasty":"元","author":"成廷圭","text":"持杯前日送官航，返袂今朝哭寝堂。乱世几人全白骨，他山何处凑黄肠。铁冈路杳空秋草，金卤亭荒自夕阳。有子归来印如斗，却招魂气返家乡。死别那堪属乱离，乡人闻讣总含悲。家留南国孙何恃，路隔中原子未知。石椁衣衾藏夜壑，漆灯风雨泣秋帷。西风执绋胥门路，无限伤心涕泗垂。"}