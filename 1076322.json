{"id":"1076322","title":"题李伯时画归去来图","dynasty":"宋","author":"周紫芝","text":"渊明诗成无色画，龙眠画出无声诗。两公恐是前后身，二妙略殊今昔时。我顷诵诗不知处，今乃按图俱得之。当时想见归意好，扁舟飏水风吹衣。壶觞未饮入室酒，玉色先见迎门儿。岂无故老说情话，尚有残菊依东篱。云归鸟倦自有意，欲辩已忘谁复知。龙眠得之心应手，笔所到处心相随。僮奴似有傲世色，草木亦带烟霞姿。痴儿方办公家事，此老自挟南亩犁。人生异趣岂不远，心如铁石终难移。我今此意不自事，老去见画空惭非。"}