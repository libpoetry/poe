{"id":"840686","title":"梁溪有杰士一首为孙伯瑜舍人作","dynasty":"清末民国初","author":"夏孙桐","text":"梁溪有杰士，弱冠膺乡举。天赋权奇才，志欲清寰宇。江左昔震荡，守望集亚旅。伏莽郊坰遍，阴为寇心膂。溃防忧蚁穴，擿奸敏钩距。破壁发迅雷，禽渠等捕鼠。兵机在伐谋，郡邑赖安堵。论功拜优擢，清职登禁禦。当日物望隆，拭目观建树。犹思科目进，神山竟风阻。中年淡荣利，高蹈谢簪组。济时好身手，终作渔樵侣。昆季咸桢干，子弟亦龙虎。文学兼循良，家声振遗绪。眷兹揽揆辰，百年如过羽。桑海屡迁移，谁堪任艰钜。一匡待微管，九原思随武。述德世泽长，风霜郁尊俎。"}