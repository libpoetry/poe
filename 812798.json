{"id":"812798","title":"念奴娇 送孙无言归黄山次曹顾庵","dynasty":"清","author":"吴绮","text":"苏门鸾啸，尽东华尘坌，离魂凄绝。把手琼箫明月下，一笛又吹横铁。练水鱼肥，黄山鹤瘦，溪树绕莺舌。北窗高卧，长卿已倦游辙。试看眼底纷纭，几年人事，花样都全别。何似钓台烟水上，不问蜗蝇喧热。陇首长镵，床头浊酒，谁巧谁为拙。送君归矣，柳花正似飞雪。西子娇憨，把两峰山色，偷将眉妩。做雨弄晴犹未了，又被白苏收取。桂子多情，荷香无赖，分付闲鸥鹭。兰亭今日，怆然俯仰千古。况是如云胜友，超然台上，立马图中处。慷慨乾坤无限事，肠断画船歌舞。葛岭烟霞，段桥花柳，依旧西陵树。笑倾绿醑，钱郎今在何许。皋亭云霭，似愁痴一段，忽添娇妩。镜里明眸浑似睡，又是烟迷南浦。柳剩慵腰，桃含泪靥，红困蜻蜓舞。金乌不见，无端却恨夸父。人在庾亮楼头，闲吟倚槛，空把寒鸥数。密约西陵应误了，拟待来朝晴补。影断香车，泥封蜡屐，其奈而今苦。两山钟打，方知日影分午。晓霞红彻，倩羲和持取，彤轮初沐。林外鸣鸠催妇急，不顾鹦哥睡熟。暖入棠梨，轻松柳絮，渐看花魂续。倚栏一睇，南屏青翠遥矗。别有宝马鞭柔，钿车路软，芳草裙腰蹙。粉色衣香春不管，尽占明湖几曲。掷眼兜鞋，凭肩稳髻，处处穿花竹。天应不负，韶光一百零六。次公狂甚，只终朝独坐，爱山台上。鱼鸟江湖聊自得，怕学市儿官样。衙散载花，公馀放鹤，忘却称州将。开楼一啸，此身如在图障。遥想张赵当年，埋轮破柱，意气真何壮。欲效前人犹未可，空忆牛衣相向。塞马功名，海鸥时世，宁必分欣怅。月明高兴，笑予何遽非亮。"}