{"id":"269954","title":"倾杯乐·黄钟羽调，秋感","dynasty":"现代","author":"吴湖帆","text":"渺然烟霭，水悠悠、况说离乡早。屈指算来时杪。频年久、历历虫沙，恻恻情怀，红心渐扫。浑无限、书剑黯消磨，深院谁家，何事秋风多厉，寒蛩争叫。鳞影云妍，羽光霞媚，不负西窗残照。袖底琼瑶，胸中磈磊，漏晶文园病悄。似诉年华偏少。凭著欹枕幽梦，惊醒药阑东，锦帐温柔，画楼清晓。"}