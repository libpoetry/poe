{"id":"1251072","title":"题吕仲善所藏汪水云草虫卷子","dynasty":"元末明初","author":"陈谟","text":"瑶琴理罢松风长，懒上湖船看歌舞。行云流水有心期，野草闲花各天趣。纷纷虫羽恣飞扬，散入毫端无遁处。寻香逐艳何从来，含睇凝情如欲语。黄筌崔白称好手，妍吮朱铅眩童竖。不肥不瘦润有馀，墨晕生春独清楚。春兰翛然如处女，短不出丛秀眉妩。夏芷仙人白纻袍，长身玉立风生宇。何当石根容我步，乌纱筇竹从容赋。漆园蒙庄知道者，梦里化为蝴蝶去。蘧蘧栩栩情态多，什什伍伍花间住。颠魂无定抑无归，粉翅织纹何用许。象房守宫半夜走，玉帐佳人成白首。络纬萧条蟋蟀寒，山河已落他人手。篱根晔晔牵牛花，瓜蔓藤枝亦何有。西湖清浅绿荷彫，画桥依约春风柳。海潮不至天目倾，七宝金鞭从北狩。双双朔雁俱南翔，莓苔菰米连潇湘。飞鸣宿食各自得，岂有矰缴仍须防。道人蒿目难为伤，铜山泪尽天亦荒。琴歌既断赋无续，画图彷佛存兴亡。平川吕氏好古者，不鄙谓予题此画。忽忆秦皇汉武年，万事轮云如走马。"}