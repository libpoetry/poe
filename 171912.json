{"id":"171912","title":"游陵云寺·长江触山山欲摧","dynasty":"宋代","author":"苏洵","text":"长江触山山欲摧，古佛咒水山之隈，千航万舸膝前过，仰视绝顶皆徘徊。足踏重涛怒汹涌，背负乔岳高崔嵬。予昔过此下荆渚，班班满面生苍苔。今来重到非旧观，金翠晃荡祥光开。萦回一径上险绝，却立下视惊心骸。蜀江迤逦渐不见，沫水腾掉震百雷。山川变化禹力尽，独有道者尝闵哀。琢山决水通万里，奔走荆蜀如长街。世人至今不敢嫚，坐上蜕骨冷不埋。余今劫劫何所往，愧尔前人空自咍。"}