{"id":"105151","title":"谒双庙·八月过宋都","dynasty":"宋代","author":"梅尧臣","text":"八月过宋都，泊舟双庙侧。永怀此忠良，遗烈传碑刻。五位俨朝裾，千年同血食。当时多苟生，贵爵曾谁识。纵今有丘坟，都已荒荆棘。古人非轻死，於义实罕得。英骨化埃尘，令名同鸟翼。飞翔出後世，景慕无终极。岂若目前荣，未殁声已息。西登孝王城，王气由邦国。"}