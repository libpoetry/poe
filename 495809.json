{"id":"495809","title":"望海潮 八月十八日潮生","dynasty":"明","author":"高濂","text":"江分吴越，星摇牛女，潮回海跃山倾。怒奋天戈，惊翻地轴，半空万马奔腾。栗烈走风声。俨堆云喷雪，照日层冰。填填隐隐，真疑千里荡雷旌。沧溟应月亏盈。亘古今消长，暮落朝升。水分一派，浪蟠几曲，苍茫势驾飞鲸，岁岁看潮生。喜凭高纵目，把酒相迎。便想飘然，随潮归去向蓬瀛。"}