{"id":"1053103","title":"玉荆山人崔君草堂","dynasty":"宋","author":"释道潜","text":"玉荆山苍势蜿蜒，玉荆涧碧涵漪涟。山人结庐占幽绝，如使世俗来无缘。窗前松竹交夏荫，砌下红紫争春妍。清肠终日饱葵藿，耳目久厌论腥膻。山空月昼猿鸟寂，象床拂拭翻朱弦。泠然细韵发幽指，妙意自得人谁传。乌巾席帽事高格，蹇驴独跨何翩翩。行当近林就卜筑，与子来往聊穷年。"}