{"id":"573894","title":"竹鹤图歌","dynasty":"明","author":"邵宝","text":"国之元老太原公，立朝鲠鲠持清忠。作堂晋水近十载，但见歌颂传儿童。祝公何言再入相，更期寿在乔松上。东风吹嘘遍八埏，乾坤无言物有象。绿竹猗猗鸟鹤鹤，石岩岩兮松落落。众禽鸣树山起云，千花万花色相错。苑马南来西入秦，献图称寿意独真。惟天佑德辅皇极，岁寒贞操公其人。宝也公门旧游者，有怀如画无能写。愿公自寿寿苍生，士庆在朝农在野。"}