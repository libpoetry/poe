{"id":"824654","title":"高阳台 代杨若衡寄外","dynasty":"清末近现代初","author":"胡汉民","text":"别已销魂词还寄，怨东风、待拂鸾笺。枝上啼莺，惊人好梦初圆。王孙不恨归期误，恨天涯、芳草年年。更何堪、明月楼头，万里胡天。飞鸿休管关山远，写相思二字，已到唫边。翠妒红颦，故园芳讯依然。知君冰雪周旋惯，恁归鞭、不在春先。早安排、指点银妆，重整金钿。"}