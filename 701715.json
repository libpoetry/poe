{"id":"701715","title":"题光泽卷三首 博文堂","dynasty":"明","author":"黄衷","text":"奂构贤王邸，高颜孝庙书。董帷深閤夜，郑草细阶除。挥洒雄篇富，周旋约礼馀。国人钦令德，堂下少长裾。梁园无此种，上苑几年移。独抱冰霜骨，休誇粉腻姿。春风吹蕊蒂，绛雪缀繁枝。写向王孙赠，能深玉叶思。不倚分茅重，居然儒素风。常师老氏外，取善孔门中。树静盘根古，波澄鉴物空。美哉斋榜义，带砺与天同。"}