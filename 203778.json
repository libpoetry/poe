{"id":"203778","title":"温陵万安桥谒忠惠蔡公祠堂留题","dynasty":"宋代","author":"王迈","text":"欲知公这忠，须诵三谏诗。欲知公之惠，须读万安碑。朝廷得公重，天下失公悲。骑鲸今几年，悠悠人见思。今人愧前修，风流不可追。立朝无刚容，突梯仍脂韦。字民乏廉声，敲扑急蚕丝。不知富贵有磨灭，芳名姱节无穷时。游子晚出公之乡，儿时敛袵公清规。吁嗟九原不可作，每於清夜梦见之。所以今日拜公像，浩歌出门双泪垂。"}