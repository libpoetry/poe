{"id":"1228633","title":"题文山衡阳跃马图和须溪韵","dynasty":"元","author":"刘诜","text":"将军紫绶驰燕然，丞相白发祁山前。重瞳悲歌泣虞美，伏波眼穿鸢堕水。英雄相望千万年，西风荒草迷五原。延秋王孙折金鞭，女墙明月铜驼门。衡山春浓风日好，紫缰电转人未老。岂知蹶块追海横，海天如雪狂澜倒。玉楼十二春衣妍，流云却月争取怜。落花金谷独一死，苍旻不语丹心传。刘家的卢空识意，金粟龙媒俱久逝。少年相对那得知，掩图醉倚南风睡。"}