{"id":"57359","title":"感古·子期闻磬","dynasty":"明代","author":"陈第","text":"子期闻磬，觉有深悲。召而问诸，母子仳离。杀人者死，父怨匪追。母输官酿，三年于斯。量所以赎，贫莫为赀。身又公役，曷遂我私。悠悠长夜，痛结肝脾。心固非臂，臂非木椎。悲存乎心，木石应之。奈何一气，形隔而亏。忿生衷隐，渐至交夷。有亲靡孝，有子弗慈。招谗维本，召弑实基。明明恩纪，忍底沦澌。侧闻是事，如何弗思。"}