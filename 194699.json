{"id":"194699","title":"陪曹使君饮郭别乘舍夜归奉寄","dynasty":"宋代","author":"毛滂","text":"金波滟滟梨花玉，春色两枝娇映肉。夜堂莺燕落梁尘，秋帘风露昏银烛。倦客归来半白头，旧约参差两黄菊。新年斗酒亦径醉，道旧欢然能五六。御史家儿反温克，风前玉树何由俗。上客凛凛八尺身，秀在两眉诗在腹。醒狂司隶醉奈何，猛雨澜翻无软热。不嫌呼酒反劝君，要看春空云郁郁。明朝宁辞一日病，清时未可三闾独。倒冠落佩郭南门，长庚晱晱山簇簇。回头一笑堕渺茫，卧听桐鱼唤僧粥。"}