{"id":"701666","title":"荅祝京兆希哲见怀二首","dynasty":"明","author":"黄省曾","text":"玉体养微痾，兰日忽当暮。行药陟清园，桃李芳巳度。羲曜仰西驰，浮云邈难驻。玄运驶以催，安不念朝露。旷虚存友生，咫尺忆情素。遐思溯唐虞，高悰结尼父。美人没西方，渭水孰能顾。瑶言把幽怀，五岳愧迟赴。努力在金匮，青冥愿蝇附。弱岁爱灵仙，朱馆攀茅君。果然值霞客，授诀异所闻。此言不寻常，谓是瑶池文。当时返庐山，欲希上士勤。怀宝十馀年，足下无青云。向长毕婚嫁，隐居挥典坟。缅追洪崖步，独觅王乔群。此志倘终遂，千秋遗世氛。"}