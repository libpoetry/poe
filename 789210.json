{"id":"789210","title":"念奴娇 破山寺六朝松用前韵","dynasty":"清","author":"王策","text":"支离俶诡，是苍龙遗蜕，千年神物。鳞爪开张髯鬣动，长护经台断壁。黛色捎云，铜根蚀雨，历遍严霜雪。昼饥夜冻，此翁信是奇杰。携客憩石凭阑，婆娑其下，不尽风雷发。便欲图归县座右，又恐通灵变灭。拔地撑天，树真难老，人易星星发。六朝何在，寺楼斜挂残月。"}