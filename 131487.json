{"id":"131487","title":"敬赋虚斋孙君容膝","dynasty":"宋代","author":"陈著","text":"云连屋不居，三閒葺茅茨。田园非不宽，一亩环竹篱。楚楚山下花，湛湛池边□。丈室南坡□，容膝以扁之。谁谓方回旋，天境春熙熙。壶中著仙翁，芥子藏须弥。虚诞彼异端，我□异于斯。圣贤与我对，经训星日垂。可以读离骚，可以击壤诗。回头绿纷者，金碧贮狂痴。声色性命斧，财货盗贼资。皇皇窘其庐，日怀不足私。蚊蚋同旦暮，不满一唾嗤。岂识天下乐，本非外铄为。己大物自小，心旷神斯怡。一则万条□，静者动蓍龟。吾方谋一榻，尽老聊娱嬉。今日为何日，此理知者谁。"}