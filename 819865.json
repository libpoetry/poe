{"id":"819865","title":"独行至六通寺","dynasty":"清末近现代初","author":"陈曾寿","text":"山深息交游，独往寻僧庵。径转忽异色，迎面堆浓岚。高柯正脱叶，新红醉霜酣。上方带修竹，万翠犹毵毵。到门剥啄久，伛偻应瞿昙。院静无履声，微闻度檀楠。长老信古德，耿悫致敬谦。同居尽清修，不数前三三。上堂俨夕课，龙吟起深潭。一步千威仪，千业一拜参。皈依罪过身，惨怛人天含。旁观敢赞叹，偷懈徒心惭。方知设教力，历劫礼所担。晚寻竹径归，回首情犹耽。夜枕接瞻闻，寝寐同清严。"}