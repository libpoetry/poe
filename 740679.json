{"id":"740679","title":"驿旁梅花","dynasty":"清","author":"王昶","text":"蛮村腊尾东风早，雪后溪山未枯槁。石桥西畔见寒梅，数树扶疏向苍昊。岚深已觉暗香滋，石瘦远怜春蓓小。细雨如珠有泪垂，湿云似梦无人晓。未逢晴旭趁黄蜂，半带朝霏啼翠鸟。先生京国打包来，直溯湘沅撷芳草。举头苍翠乱楠槠，放脚青黄蔓萝茑。邂逅何缘对佼人，忽揩病眼开幽抱。吴趋春信想铜坑，斗转参横水云渺。画舫篮舆日日停，香林酒舍重重绕。都城九九尚销寒，唐花压担横枝袅。粉菂参差照碧瓷，银镫回合倾清醥。两地凄凉正忆君，移根岂意来蛮獠。仙衣零落枳篱间，丰格依然出尘表。肯依池馆斗秾花，自向溪泉甘窈窕。横籧谁知怨寂寥，簪巾我亦惭衰老。停舆欲去更咨嗟，漫兴新诗慰凄悄。"}