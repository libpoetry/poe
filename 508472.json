{"id":"508472","title":"送杨侍讲还陕省墓分韵得把字","dynasty":"明","author":"倪谦","text":"我舟故乡回，君帆亦南下。相逢白下桥，襟怀倍倾写。金陵最佳丽，游览时并马。攀萝抉幽僻，历磴穷清雅。暂会忽云别，解袂若陶瓦。迢迢咸阳道，烟云护松槚。展墓伸孝思，椒浆奠琼斝。君能济时艰，非可閒逸者。北辕宜早旋，努力支大厦。会食玉堂杯，明年殆同把。"}