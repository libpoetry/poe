{"id":"829471","title":"苏堪挽诗","dynasty":"清末近现代初","author":"陈曾寿","text":"移国属大盗，决藩自名流。罪首张与汤，倒行覆神州。惟君揭大义，华管霄壤侔。海隅始相见，世外深绸缪。忆与散原翁，冲雪凭高楼。三士共残年，冷啜酒一瓯。君意极凛烈，信道无疑犹。沉霾甘死前，已自堪千秋。会合非力能，缘分天所判。行在同入直，昔昔对几案。閒暇极温燖，困急赖助援。繫马终一驰，适遘风云变。一名我所争，假手君所擅。龂龂持异同，公言异私怨。年来我杜门，戢影绝酬宴。数蒙过高轩，旬日必相见。深谈移日影，历久无怠倦。奋慵固殊趣，意外垂婉娈。俯仰数陈迹，作恶供慨惋。毁誉膜外事，慊馁由自断。来日非所期，一瞑倘无憾。"}