{"id":"1080401","title":"寄蔡伯世李良宇","dynasty":"宋","author":"吕本中","text":"两君羁旅宦西蜀，我亦江南住僧屋。想像平生肺腑亲，晴天何处飞黄鹄。庾郎故是丰年玉，道儿更是见不足。藜羹脱粟有馀味，富贵薰天果非福。死生契阔今谁在，往事悠悠陵谷改。他年乘兴下瞿塘，见我衰颜莫惊怪。别寻好语和君诗，偿尽平生难韵债。扫除壁土更焚香，下酒如今有鲑菜。"}