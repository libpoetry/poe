{"id":"416076","title":"自三坡下岭道路崎岖岩谷幽险亦一妙景","dynasty":"近现代","author":"魏幼禽","text":"白日瘴烟高，群峰各俯仰。向背撑青空，阴阳殊众象。高冈气脉厚，细岭各依仗。又如洪涛头，万叠争奔放。合遝径中分，蜿蜒纡客往。绝顶入云雾，霾雨薄榛莽。时或入幽峡，静籁觉森爽。四壁如瓮中，人语众山响。岩树曳狝狲，洞蒿迷魍魉。前行疑无路，徐寻鸟道上。出谷见人烟，观天如覆盎。下山达十里，旋径殊百枉。一笑谢山灵，我如脱羁鞅。"}