{"id":"378192","title":"玲珑四犯·客鬓渐丝","dynasty":"清代","author":"蒋敦复","text":"客鬓渐丝，梅花应笑，伤春人瘦如许。无憀身四海，有恨心千古。登临仲宣罢赋。望湘云、渺然湘浦。西北楼高，东南日出，谁识此情苦。悠悠眼看行路。傍双飞燕子，王谢门户。柳绵莺思窄，花落鹃声去。十年一剑飘零矣，叹落花、风尘孤旅。待寻得，盟鸥共、江湖倦旅。"}