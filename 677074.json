{"id":"677074","title":"严太夫人生日歌","dynasty":"明","author":"李流芳","text":"我爱西湖三严子，生长西湖山水里。兄酬弟唱情性真，诗肠酒德堪驱使。板舆时曳两峰烟，画舫常浮三塔水。天生兄弟皆好奇，日奉慈帏多燕喜。我生区区贵适志，富贵不来来亦去。羡君神仙不易得，君犹对我嗟不遇。自言高堂常寡欢，令我称觞为大言。我今落魄更可笑，穷苦之言安足存。忆昨东归意偪侧，入门彊笑无颜色。忍闻慈母慰游子，此意吞声杳何极。男儿逢世知己疏，欲决不决何踌躇。青鞋布袜掉头得，念此尸饔兼倚闾。咄咄三严子，与君相知数年矣。岂不知子心中事，人生免俗固难尔。借子樽中酒，上子阿母寿。莫论富贵与穷愁，过耳悠悠皆不有。君不见云栖古佛今导师，说法平等无参差。前年吾母往顶礼，旋闻阿母同皈依。团圞且说无生话，捧檄联翩自有时。"}