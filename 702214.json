{"id":"702214","title":"新春写怀三首","dynasty":"明","author":"湛若水","text":"促促笼中鸟，脉脉念远林。远林在何许，乃在增城阴。增城云九重，结巢最高岑。自罹尘网内，胡乃独伤心。仰见云间翼，窅然遗我音。愿言养奇翅，高举待秋深。阳气回管律，百虫已惊蛰。彼虫尚有情，草木皆萌蘖。君心亮匪石，坠井不复发。三年事远游，一去无书札。天道苟好还，君当终言旋。黄鹂出幽谷，款款闻新音。感我伐木篇，长言被弦琴。小弦意迫切，大弦纡思深。馀韵托南风，翻作龙场吟。上以期琢玉，下以期断金。"}