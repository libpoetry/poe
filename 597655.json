{"id":"597655","title":"从军行用季子韵","dynasty":"明","author":"林大春","text":"汉皇重拓地，漠北心所期。诏徵五陵少，赴募宁讵迟。挟策系单于，壮志擒焉支。云胡专阃寄，一石悬纤丝。秋高胡马鸣，杀气连西垂。刍粟飞以挽，牛酒椎且酾。奇材不见收，剑客空逶随。长歌别紫塞，微吟向江湄。回首望黄云，岩冗多故耆。徘徊关陇月，河水方涟漪。颇牧才难用，李广称数奇。言归南山下，朝游鹿与麋。因思古豪俊，勒铭钟鼎彝。谈兵赤龙斗，说剑白猿悲。安能赋田园，独酌卧东篱。寄语同袍者，努力酬恩私。"}