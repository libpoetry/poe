{"id":"49253","title":"望太湖·登高丘望远泽","dynasty":"明代","author":"张羽","text":"登高丘，望远泽，蓬莱三山不可测。何如具区亿万顷，洞庭连娟向空碧。东风吹尽吴天云，玉盘双螺翠堪摘。我昔东游凤凰台，嵯峨巨鳊如山来。白波不动镜光晓，云帆千幅争先开。中流缩首心茫然，恍如乘云行九天。惊涛忽逐回风旋，砰雷转毂奔雪山。龙伯鬼国见眼前，失势一落狞蛟涎。舟师拍浪咒浪婆，我亦再拜不敢言。平时之险且如此，何况震荡洪荒先。帝尧咨嗟逾九年，黄能无勋幽羽渊。有子大圣与天通，一朝出我群鱼中。试观此湖险，始知四载功。长养草木华，无心谢春风。吴越之事良可鄙，虎战龙争方未已。水犀百万今安在，惟见夫椒白云里。鸱夷身退带蛾眉，不直沧波一杯水。我欲临流叫神禹，湘灵鼓瑟冯夷舞。尽挽湖波酿作葡萄春，饮醉扁舟卧烟雨。程孟阳曰：&ldquo;澹宕超忽，规模太白，语不凡近。&rdquo;"}