{"id":"702220","title":"秋怀三首寄王庐陵阳明子","dynasty":"明","author":"湛若水","text":"秋月缺复圆，客行久不还。不还岁亦暮，念子屡长叹。叹罢继以歌，歌竟泪如泉。何时得会晤，所怀万一宣。涉园采桃李，持以赠所知。非贵桃李颜，不言自成蹊。岂无兰桂好，质以香自亏。默默牛医子，心期浩无涯。封书寄燕雁，雁不过衡阳。封书寄江鱼，鱼沉江水长。江水亦有竭，封书永不灭。耿耿无由宣，心绪自中结。"}