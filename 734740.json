{"id":"734740","title":"博兴","dynasty":"清","author":"徐乾学","text":"我行适青齐，秣马博兴城。城门昼常闭，亭午无人行。土室筑道周，云是锦秋亭。昔时游赏地，零落存两楹。潴泽荒蒲稗，严冬结层冰。狐狸窜荆棘，鸱鸦群悲鸣。入城问父老，叹息谓苦兵。博兴数十户，庐舍悉已倾。今兹二三载，大守多横征。府帖昨夜下，搜括诸穷氓。睅目一吼怒，如闻虓虎声。苛政不一端，有土不得耕。县令贤且惠，暂乃安其生。不然为盗贼，死重名正轻。听此策马去，恻怆难为情。"}