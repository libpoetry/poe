{"id":"49353","title":"春日陪诸公往戴山眺集暮入北麓得石床岩洞诸","dynasty":"明代","author":"张羽","text":"张宴凌崇颠，返策憩涧阴。南岑夙厌历，北麓今始临。危磴绝来术，崩壑瞰空潭。幽窦抱虚白，哀牝递清音。傍探闯窈窕，侧坐倚岖嵚。古苔纹已驳，春蒲茸渐深。幽禽语相续，惊?窜莫寻。扳萝罥修袂，折兰芳素衿。奇踪掞自古，胜赏发予心。虽微舞雩咏，敢谐溱洧吟。山河永襟带，微生终陆沉。愧乏古人操，将何视来今。"}