{"id":"74206","title":"百字令·真宗顿悟","dynasty":"金朝","author":"王玠","text":"真宗顿悟，理幽微、了了无言可说。旷劫至今全体具，湛寂元无生灭。拂尘拈花，穿衣吃饭，觌面分明泄。头头皆是，何须特地差别。为言向上家风，纤锋快利，透石刚如铁。三界圆通无所住，随处应机明彻。芥纳须弥，珠含罔象，朗耀悬秋月。寸丝不挂，即同诸佛齐列。"}