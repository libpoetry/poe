{"id":"143548","title":"沁园春·流水断桥","dynasty":"宋代","author":"刘将孙","text":"流水断桥，坏壁春风，一曲韦娘。记宰相开元，弄权疮痏，全家骆谷，追骑仓皇。彩凤随鸦，琼奴失意，可似人间白面郎。知他是：燕南牧马，塞北驱羊。啼痕自诉衷肠，尚把笔低徊愧下堂。叹国手无棋，危途何策，书窗如梦，世路方长。青冢琵琶，穹庐笳拍，未比渠侬泪万行。二十载，竟何时委玉，何地埋香。"}