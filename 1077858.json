{"id":"1077858","title":"摘鬓间白发有感","dynasty":"宋","author":"李纲","text":"吾生足忧患，未老头已白。鬓间垂素丝，揽镜聊一摘。星星去虽欣，种种鲜还戚。颇愁日增多，尽拔复何益。追思少年时，绿发光且泽。森然茂云松，岂谓少堪惜。自从多病后，脱落露广额。蒲柳姿易衰，日与风霜迫。萧萧不胜梳，扰扰仅盈搦。安能上指冠，常恐吹堕帻。年来涉艰虞，更复非夙昔。奔驰动万里，漂泊继三谪。从横蹈危机，侈哆困烦啧。交游莫援手，仇怨惟下石。素标宜满头，斑鬓未为逼。何年运河车，溯补泥丸宅。华颠复变鬒，去作烟霞客。憔悴楚江滨，岁晚将何获。"}