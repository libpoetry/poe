{"id":"1028133","title":"送刘仲起主簿","dynasty":"宋","author":"楼钥","text":"刘郎鸾栖海濒邑，不减向来人姓习。凛然躯干即之温，语恐伤人中有立。论交虽厚笑甘醴，御吏以严无束湿。公馀黄卷频卷舒，艺圃工夫日加葺。永嘉素多君子僚，休沐新盟有清集。伯伦忽去谁鲸吸，欲挽不留情悒悒。君年方盛才有馀，逸骥宁容在羁絷。期君速蹈功名机，塞草连云朔风急。"}