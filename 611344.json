{"id":"611344","title":"枯庵歌送匡云上人还庐山","dynasty":"明","author":"邓云霄","text":"问枯庵，杳何许。曷名枯，有何意。云在匡庐之巅，乱峰深处。千重云，万重树。三级泉，向庵注。九叠屏，背庵竖。主人习静而坐枯，心似寒炉灰，身如槁木株。方丈大于斗，趺跏十载馀。庵中无长物，一瓶一钵兼木鱼。不点玉莲灯，山月遥相照。不爇旃檀香，山烟常袅袅。不钟不磬不梵呗，泉声鸟声自叫啸。颇类巢父巢，又似壶公壶。有石任名悟，有谷堪名愚，坐来枯寂一念无。忽然粘壁蜗，化为云出岫。芒鞋踏遍粤闽天，此心元属亡何有。数枝松偃旧房前，猿愁鹤怨私自怜。虽然去住本随缘，老去却忆庵中眠。别我西归将有日，细语灯前宵促膝。自言此别戒云游，坐烂绳床终不出。赠吾诗，索我律。离情黯黯上河梁，只履孤筇态萧瑟。我笑匡公何太憨，妄认汝为汝，妄认庵为庵。四大是幻形，可北亦可南。天地一蓬庐，何处可恋耽。汝去无所去，我别无所别。两心冷似水，不为临歧热。公看庵外月明时，罗浮与庐岳，两点在玻璃。同居佛界中，芥子藏须弥。汝我相聚何曾离？我闻竹林寺，空相但现影。譬彼阿闪国，谁能涉其境？请公置庵空相中，金绳有路西方通，我也行坐常同公。"}