{"id":"822474","title":"月下笛 丙辰六月十七夜邀月延凉，凄然闻笛，不知悲之何自起也。和石帚","dynasty":"清末近现代初","author":"周岸登","text":"画稿丛残，河山吊影，霣星如雨。哀蝉怨语。曳残声，过枝去。嫦娥应悔偷灵药，镜尘海缘愁万缕。怅碧天雁杳，书空无字，极望霞路。虚伫。云高处。漫类比龙鸾，巧输鹦鹉。惊弦散羽。断鸿凄唳何许。商音休聒离人耳，问法曲、今犹记否。夜风悄送，隔墙鼾响，暗共萤度。"}