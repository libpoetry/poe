{"id":"597911","title":"题周徵君隐居十韵","dynasty":"明","author":"林大春","text":"黄鹄宜高举，宁同斥鴳鸣。贪夫竞逐利，烈士重徇名。所以完初子，归来自赤城。忘他朱绂美，爱此碧山清。岂羡鲈鱼脍，偏为玉笋羹。端居意有会，闭户学无生。但觉烟霞入，谁知冠盖迎。台空行雨梦，院绕步虚声。白眼看时辈，朱门不世情。犹怀鸾凤啸，閒日访孙生。"}