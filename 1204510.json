{"id":"1204510","title":"六州歌头","dynasty":"元","author":"刘敏中","text":"窥天以管，认得几多星。嗟扰扰。矜完美，校奇零。蚁缘庭。物化无穷已，石生火，火生壤，壤生湿，湿生木，木生萍。梦里高车驷马，蘧然觉、瓮牖紫扃。记达人有语，痛饮读骚经。非醉非醒，妙难形。曾经滟滪，夷险地，人上剽，比心宁。更谁问，桃李冶，蕙兰馨。水东亭。一曲沧浪咏，都分付，野鸥听。还渐喜，乡社饮，近高龄。但愧霜台旧友，平生念、铁石通灵。办林间一笑，酒盏滟风舲。饭白刍青。"}