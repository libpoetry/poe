{"id":"1063660","title":"七月七日晚步至齐云楼走笔赠吴邦直","dynasty":"宋","author":"释德洪","text":"锦江风晚吹征裘，幽人诗思遏不休。心知无处可告诉，掉臂直上齐云楼。凭栏展目时一快，万山奔走趋帘钩。回头下视茫茫者，龟囚蚕缚令人愁。楼中夫子神仙流，道容玉颊红光浮。少年读书浩江海，回春妙语生笔头。致君终使尧舜上，大作一雨苏林邱。深山野僧拙笔语，作诗欲赠烦冥搜。艰苦思索得个字，谨用持上君牢收。谢安昔与支遁游，及其贵也加绸缪。高风气识正相侔，他年身退百无忧。复来把臂登此楼，轩渠一笑三千秋。"}