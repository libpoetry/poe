{"id":"573308","title":"东坡作戒杀诗遗陈季常，余和其韵 其一","dynasty":"明","author":"袁宗道","text":"念为生身核，业为润生汁。变化万形骸，胎卵及化湿。共居佛土中，谋生各自得。楚痛谁能堪，相戕何太急。水珍炮鲑螯，陆羞燔鹅鸭。俎豆萃宾朋，歌吹喧帘幂。以彼彻骨惨，博我双颊赤。犹恨金盘内，肪膏少肥白。运箸风卷云，剩脂污巾帻。可怜横死魂，绕釜啾啾泣。蔬果宜胃肠，此味真可缺。人羊递往来，循环作主客。塞耳经所譬，清虚道自集。"}