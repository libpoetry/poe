{"id":"1073475","title":"吴益先携文见过以诗为谢","dynasty":"宋","author":"孙觌","text":"千里之马初服辀，风騣雾鬣跨九州。驾盐挽磨三千秋，俯首尚与驽骀游。吴郎人中第一流，文采绚烂珊瑚钩。阳春白雪和者少，夜光明月暗中投。鲁人不贵东家邱，吾髯凛凛青两眸。摐金戛玉声相求，属镂双蟠九地幽。有气夜出干斗牛，忽然化作长黄虬。睚眦之怨何足雠，一麾立断楼兰头。"}