{"id":"1065705","title":"次韵少蕴移竹于贾文元园二首 其一","dynasty":"宋","author":"苏过","text":"猗欤丞相园，中有岁寒根。千夫屹冠剑，坐阅云来孙。当年拥节旄，雅志在淇园。琅玕映城郭，琴筑鸣潺湲。春笋半出林，横鞭争触藩。坐陵霜雪气，高压桃李繁。年来王子猷，来乘刺史轩。请分一亩阴，自访三家村。赋诗属公考，益遣交情敦。一雨饱生意，莫嫌池水浑。"}