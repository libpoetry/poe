{"id":"624993","title":"挽屈妻王华姜","dynasty":"明","author":"何准道","text":"怜君匣中镜如月，锦衾夜抱忽焉觖。怜君膝上七弦琴，正当弹处弦凝绝。玉女之峰山可崩，鸳鸯之湖水可竭。怜君此情黯自知，怜君此恨莽难歇。幽房风雨泣青灯，是耶非耶半明灭。吁嗟夫人生榆西，万里从君为君妻。君家高堂母老矣，君家旧隐在清溪。远辞华屋侍君母，夫人明淑真可师。闻道缔昏在西岳，夜台今傍罗浮归。罗浮西岳仙灵府，生死名山无所苦。独有弱息在怀中，自今展转依谁乳。寒时谁为衣，饥时谁代哺。愿君以一身为子兼为母，上奉高堂姑，下抚怀中女。天荒地老结他生，生生世世还依汝。"}