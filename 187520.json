{"id":"187520","title":"分韵送王非之官山险得再字","dynasty":"宋代","author":"刘宰","text":"达官须亲民，未竟法应再。昔君治姑孰，报政甫初载。桃李春正华，风木养不待。至今田里间，往往诵遗爱。荐章交公车，夷涂了无碍。自诡更治民，得邑仍勇退。坐看积薪上，笑谢及瓜代。赤县官山险，铜章喜重佩。平湖带城郭，崇山镇溟海。道中勤顾接，何者非胜概。鹅池湛清涟，兰亭霏翠霭。溪流西走剡，夜雪曾访戴。此地君故家，旧游详往载。公馀信足乐，俗敞良可慨。盗贩人斗狠，淫祀家禳禬。缓纵固不可，激之或生害。厥田惟中中，厥赋上上倍。豪家窘输送，勺合无容贷。贫家惯逋负，符移费追逮。行之苟失中，上下交怨懟。台府相鼎立，征求常意外。稽违速谴呵，抑绝虞冒昧。犴狱当尽心，夜寄或百辈。去来不敢诘，犹豫即招海。哗徒陷平民，更欲脱有辠。朝方得其情，莫祈当路改。过客纷如织，剌口说行在。丐求小不惬，百计工组缋。我知夫子心，此去弃劳来。岂其摄声势，左盼而右睐。然须处心平，更须临事耐。勿恃事理直，抗论多慷慨。勿谓气类同，不虞趋向背。先入勿偏听，未信勿忠诲。小迟岁月间，足致治平最。庶策三载勋，亟应千龄会。"}