{"id":"780155","title":"金缕曲 梅妃 十六叠前韵","dynasty":"清","author":"叶绍本","text":"无分沈香酒。最销魂、楼东一曲，泪珠零否。辇道苔生宫漏寂，但见玉绳低斗。忆往事、柔肠回九。月里霓裳人惯听，恁仙姝、却作青天守。钗七宝、枉簪首。怜他朔骑中宵走。且留得、鸾笺小字，赋来荑手。锦袜泥侵春草宿，煞比上阳难受。记笛韵、曾传檀口。骨沁梅清餐荔绿，凉冰肌、尚觉双成丑。魂应恋、枫亭牖。"}