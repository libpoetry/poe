{"id":"117495","title":"同李倅钧访赵嗣恭留饮南园晚衙先归","dynasty":"宋代","author":"苏辙","text":"城南高楼出乔木，下有方塘秋水足。新霜未变草木鲜，晚日旋催梨枣熟。雨荒松菊半榛莽，风老菰蒲初瑟缩。门前大路多尘土，日中过客无留毂。开门却扫如有待，下马升堂真不速。劝我一振衣上黄，临风共倒樽中渌。肴蔬草草意不尽，丝竹泠泠暗相属。琳宫仙伯自闲暇，幕府粗官苦烦促。晚衙簿领当及期，后堂车辖要须漉。令人更愧东宫师，眷恋溪山弃华屋。"}