{"id":"866437","title":"次韵中秉教授喜雨之作","dynasty":"宋","author":"冯伯规","text":"入春绝无一声雷，赤日又将近夏末。阴霾蔽天动经月，草木叶上积寸埃。朝朝群望俱遍走，一毫及民更无有。雨师远逃龙亦睡，江涩鱼跳鼍空吼。初虽一雨慰望霓，明晨骄阳射到西。田如石坚耕不得，栏卧牛犊壁倚犁。诉天搏手嗟亡策，上山默扣真人宅。忽然斗暗云墨黑，尽化焚焦作膏泽。稽首谢天拜低头，郡寄且许臣分忧。击瓯楼上望四野，只愿保此三年秋。吾侪风萍偶接际，剩酝新秫储年计。稻苗便秧粟已芽，稳藉清尊度今岁。五更复闻檐溜声，攲枕不眠隔窗听。公馀一榻安禅处，姑借民谣当诗句。"}