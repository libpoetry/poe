{"id":"1122087","title":"夜雨不睡","dynasty":"宋","author":"郑清之","text":"浮湛世事付洪乔，攲枕迢迢度永宵。雨细无声檐溜滴，香残有烬篆烟销。翻盆硕鼠全欺暗，绕鬓飞蚊始作娇。老去易惊寒暑变，几多今夕又明朝。少日无欢老易愁，莺花过眼一春休。清虚未解穷聃释，情思谁能更孔周。白醉暂烦檐送暖，苍颜惟恐镜包羞。争知一点天然物，不共浮生作去留。"}