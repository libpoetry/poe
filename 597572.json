{"id":"597572","title":"送同年刘朝宗之任瑞安","dynasty":"明","author":"梁有誉","text":"日出城乌啼不休，长安客子苦难留。寒烟满路转征盖，衰草连天生别愁。共道风尘辞北极，独怜山水得东瓯。飞云渡口千家树，梅雨潭边百丈流。海气蒸人长似夏，山光依郭迥宜秋。昼閒鸟影下厅事，夜静潮声到县楼。羡尔花前飞舄去，与谁峰际抱琴游。苍生贡赋嗟方剧，赤县循良看独优。燕越迢迢相忆否，天涯遥望白云浮。"}