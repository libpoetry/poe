{"id":"683065","title":"马上口占谢诸送客十首","dynasty":"明","author":"文徵明","text":"三忠祠下夕阳明，几度含情送客行。今日诸君还送我，多应不异昔时情。昔时送客每怀归，千里乡心日夜飞。回首三年几离别，只应今度不沾衣。小试閒官便乞身，素衣曾不染缁尘。诸君亦自多情致，不送官人送散人。散人廿载盗虚声，敢谓从前少宦情。补衮铭钟群彦在，功名原不到书生。解却朝衫别帝州，一竿烟水五湖舟。故人莫作登仙看，老病无能自合休。诸君送我帝城东，立马传杯犯朔风。莫叹柳枯难折赠，春光都在酒波中。别酒淋漓满路岐，酒阑无奈客东西。多情独有斜阳色，一路殷勤送马蹄。浮云世事两悠悠，一出都门百念休。独有怀人情不极，双沟南畔数回头。立马双桥日欲斜，沙尘吹雾暗征车。从今绝迹江南去，只见青山不见沙。三载愁闻长乐钟，梦魂常绕五湖东。此身忽在扁舟上，开眼犹疑是梦中。"}