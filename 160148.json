{"id":"160148","title":"双翠羽·小园曲径","dynasty":"宋代","author":"赵鼎","text":"小园曲径，度疏林深处，幽兰微馥。竹坞无人双翠羽，飞触珊珊寒玉。更欲题诗，晚来孤兴，却恐伤幽独。不如花下，一尊芳酒相属。慨念故国风流，杨花春梦短，黄粱初熟。卷白千觞须劝我，洗此胸中荣辱。醉揖南山，一声清啸，休把离骚读。迟留归去，月明犹挂乔木。"}