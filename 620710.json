{"id":"620710","title":"阅玉泉志贻梁大云","dynasty":"明","author":"区怀瑞","text":"陵谷道屡迁，烟岚本无主。九丘禹迹书，奥杳供裒取。西探玄圃峦，东尽蓬莱坞。弱水阻且深，今已扬尘土。神飞脉望编，目洞嫏嬛府。我来牧雨工，叱驭沮漳浒。遘兹图典成，如听钧天谱。释子记事珠，居士开山斧。椽笔岂有灵，乃以誇簪组。勿使峱间人，寄佞于隆古。"}