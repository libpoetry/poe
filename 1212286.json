{"id":"1212286","title":"送张敬叔","dynasty":"元","author":"耶律铸","text":"去年见君瀚海东，苍松郁郁山重重。今日送君之镇阳，寒烟漠漠天苍苍。休叹萧萧行路难，两袖春风衣锦还。二年两度客天涯，离合都无咫尺閒。一尊白酒羡君侯，入手功名正黑头。今年旱蝗民切痛，赋税须知有轻重。一生富贵将几何，西风吹破邯郸梦。自愧趋凤池，空有别离诗。红尘无处避，扰扰心如醉。何时高隐旧林泉，卧看人閒等儿戏。"}