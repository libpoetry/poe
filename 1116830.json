{"id":"1116830","title":"新渠诗","dynasty":"宋","author":"苏轼","text":"新渠之水，其来舒舒。溢流于野，至于通衢。渠成如神，民始不知。问谁为之？邦君赵侯。新渠之田，在渠左右。渠来奕奕，如赴如凑。如云斯积，如屋斯溜。嗟唐之人，始识粳稌。新渠之民，自淮及潭。挈其妇姑，或走而颠。王命赵侯，宥我新民。无与王事，以讫七年。侯谓新民，尔既来止。其归尔邑，告尔邻里。良田千万，尔择尔取。尔耕尔食，遂为尔有。筑室于唐，孔硕且坚。生为唐民，饱粥与饘。死葬于唐，祭有鸡豚。天子有命，我惟尔安。"}