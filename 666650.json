{"id":"666650","title":"恭读嘉靖改元诏书十二韵","dynasty":"明","author":"薛蕙","text":"四海艰虞日，孤臣恸绝时。武皇遗后命，兴国兆前知。剑佩迎朱邸，丝纶发玉墀。吁谟关社稷，惠泽被茕嫠。九庙垂玄贶，三灵翼圣期。飞龙同利见，鸣鸟伫来仪。当代鸿图永，先朝泰运衰。群凶累帷幄，万姓苦疮痍。哲后膺神器，宗臣备鼎司。惟新占举措，早辩慎安危。魏阙心空切，文园病转滋。淹留吾不恨，感激自成悲。"}