{"id":"814950","title":"鹧鸪天二十二首","dynasty":"清","author":"奕绘","text":"花押分门御笔肥，竹竿勾勒粉霜微。汴梁未破金兵远，不画军储只画鸡。清醮罢，谏书稀。浓梢墨尾势如飞。凄凉老向黄龙府，故国鸡声逐梦归。一曲春灯选妓陪，八旬老子讲经回。休争臧谷亡羊异，书画曾亡宋国来。全羽翼，好冠腮。将雏大似靖康哀。流传七百年前迹，供取晴窗一展开。正月高枝渐发黄，大堤官路各成行。承恩最是西园柳，火树春灯夜照将。生机动，气昌昌。天街酥雨草初芒。一年好处无过此，绝胜秋风踠地长。二月都门柳发芽，轻寒不损野桃花。素襟红服双双燕，飞入春城勋旧家。黄金嫩，绿烟遮。千红万紫不如他。前身定与浮萍约，不住山阿住水涯。三月长条长未齐，枯椿老干竞生稊。东风不管春深浅，摇动千丝与万丝。新雨歇，杏花稀。王孙白马络金羁。踏青士女齐回首，惊起沙禽拍浪飞。四月杨花飞满塘，漫天扑地太颠狂。秋江依样芦花泊，自是人心异暧凉。画眉短，画眉长。三眠三起费商量。远山近柳凭君看，不及蛾眉古澹装。五月鸣蜩满上林，龙舟竞渡五湖心。休夸琼岛能清暑，苕霅双溪水更深。清颍曲，大江浔。垂垂万树密难寻。冰盘退食中朝贵，应羡披蓑卧柳阴。六月深丛乱噪蝉，树腰多系采莲船。晚来雷雨风如吼，吹损长条太可怜。穿肥鲤，赠行鞭。庾郎憔悴损中年。算来野柳输宫柳，水阁风清舞袖边。七月垂杨绿尚匀，新秋爽气胜新春。寒蝉白鹭清如许，人面宫腰瘦几分。天涯路，十由旬。登山临水送行人。西风吹醒黄粱梦，饱吃西瓜坐树根。八月秋分白露交，荒江古渡雨潇潇。此时有客推篷看，千里寒云没柳梢。商人妇，独魂销。芦花枫叶乍长宵。琵琶弦上分明语，年少丰姿柳样娇。九月枝条和叶黄，翛翛五柳对门墙。白衣送酒先生笑，烂醉东篱又一场。菊盈把，收新粮。五儿嬉戏五株旁。要知沮溺终山泽，远胜韩彭应帝王。十月天寒木叶稀，江干老柳独依依。莺簧燕剪归何处，大柚红柑此一时。枝矗矗，雪霏霏。冰床稳曳看冰嬉。平生故习难忘甚，梦到阴山雪打围。十一月中北地寒，岭南天气始穿绵。椎牛打鼓刘三妹，枯木寒鸦赵大年。一阳复，六阳连。群阴剥尽性光圆。梅须柳眼含生意，画入图中九九圈。十二月多先立春，子年生下丑年人。章台柳色迎年绿，庾岭梅花隔岁芬。将进酒，莫辞频。攀条愁杀老桓温。奸雄度量从来窄，江上阳枝万古新。菜熟蒸笼已放香，全真蜂拥过斋堂。万民衣食长生术，百代神仙古道场。新岁月，旧诗章。细参淘米去沙方。愚夫苦行真无益，请看衰庸赤脚王。砚水今晨始见冰，桑蚕绵袄制来精。三军挟纩推仁惠，四海同袍尽弟兄。多裘愿，广厦情。御风叠雪六铢轻。可怜天下无衣子，独守寒窗过一生。惊蛰先开荠菜花，一年春事渐繁奢。相思河畔青青草，独秀溪边嫩嫩芽。闲意态，野生涯。盈筐荐饭美无加。世间一种甜滋味，留与高人子细夸。日日无为无不为，偶春傀儡逐群儿。千年野史同春梦，百变妖精亦太奇。花虎豹，美狐狸。战争揖让不成仪。喧阗下里巴人曲，耽合闲眼一顷时。雨后葵花似淡金，道装宜浅不宜深。百年几度题佳句，万物同怀向日心。真面目，寸光阴。一回头顷去来今。满墀秋色谁宾主，相伴黄冠有玉簪。片片朝霞接晚霞，仙人五日炼丹砂。无双海外延年药，第一人间宜子花。攒密辩，吐新芽。通红照眼且休夸。凉风枝上霜皮拆，满腹琼浆沁齿牙。臭腐神奇变化常，甘平黄豆转酸浆。挑来元日曹公观，制自谁家老磨房。君不见，淮南王。枕中鸿宝秘仙方。一炉文火延年药，富贵痴人不解尝。耿耿离怀两月余，雨中接得故人书。海棠花下题诗句，文选楼中问起居。闲岁月，病身躯。春风弹指忆当初。相知四海如君少，南北音书万莫疏。"}