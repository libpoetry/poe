{"id":"808624","title":"杨忠烈涟","dynasty":"清","author":"严遂成","text":"禁掖危疑地，维持护圣躬。大声麟趾殿，立刻哕鸾宫。入井言皆妄，垂帘智自雄。头须一夜白，腔血九霄红。贿枉熊飞百，仇深魏进忠。赵高谋叵测，王圣事交通。擢发罪难数，燃脐膏易融。义儿鹰大布，酷吏鼠狐丛。一网连珠染，三琵虐焰攻。钉囊牢穴下，妻子堞楼中。醮佑同文狱，钱输卖菜佣。小臣陪顾命，帝鉴有馀恫。"}