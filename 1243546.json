{"id":"1243546","title":"春雪","dynasty":"元末明初","author":"叶颙","text":"百花憔悴东风寒，六花烂漫开正繁。东君似欲誇富贵，琼台玉榭真珠阑。绿杨无力晴抛絮，青松不老云生树。贪观天女跨鸾归，失却仙人骑鹤处。斜斜整整复霏霏，却忆衔枚入蔡围。奇功未立英雄老，壮志虽存气力衰。酒酣舞剑情难歇，指点银瓶莫教竭。醉中犹自忆当时，鹅鸭城边一池月。"}