{"id":"787026","title":"二弟病足诗以慰之","dynasty":"清","author":"敦敏","text":"君不见乐天敝袍春晚天，摩挲病脚日阳前。又不见秦系五字偏师劲，往往裸足常终年。自古诗人多此疾，君今同病应相怜。犹不废我啸歌乐，尚能彳亍林泉边。朱门曳裾苦羁靮，长安健步多奔颠。慎勿轻信道人术，勃踤始悔酬诗篇。赠君一言应怡颜，到处驰驱不得意，不如闭门静坐无事即神仙。"}