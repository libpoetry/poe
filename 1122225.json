{"id":"1122225","title":"病中三首","dynasty":"宋","author":"俞德邻","text":"病来十日闭茅庐，孤负吟诗与著书。床下不知牛是蚁，濠间谁识子非鱼。羸形分绝麒麟画，老境堪同鹿豕居。坎止流行随所寓，分明天地一籧篨。腐儒粗粝愧无功，一月兼旬卧病中。赋就但应增肺渴，檄成元不愈头风。移心有法难忘药，折臂无缘定作公。世事渐艰吾已老，翛然梦不到槐宫。婢寻本草犬迎医，二竖驱除去复随。衰老维摩常示病，瘦生杜甫不关诗。门堪罗雀那容驷，釜不烹鱼但作糜。见说九重徵武士，却须攘臂学支离。"}