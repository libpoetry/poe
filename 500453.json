{"id":"500453","title":"送张学正","dynasty":"明","author":"陶安","text":"天星执法环太微，选仙上界霜笺飞。先生面带虬虎威，五色文燄腾燕畿。使过先朝名必辉，共佐鸿业高巍巍。旅游经年尘满鞿，辇路遥望交龙旗。固宜从橐趍彤扉，不然玉堂依紫薇。白云飘翩伤远违，捧檄又作江南归。霞城凌空堆绀绯，当窗芹浪香菲菲。秋宵官烛照棘围，对读词义无讹非。甬东学舍垂绛帏，诵弦成风人具依。贰教升泮忘轻肥，馆下弟子英而颀。酒边掀髯笔屡挥，烂如银河云锦机。屋头钟山郁烟霏，疏棂月色窥金徽。功勤频绝竹简韦，坐令秦淮如泗沂。柏垣群公鹰隼翚，谓此美绩前所稀。卷中试艺观珠玑，一朝话别生歔欷。自怜寸草承春晖，有禄及养犹庶几。还家未容隐钓矶，骅骝云路行騑騑。历身显秩荣亲闱，秉璋更舞斑斓衣。"}