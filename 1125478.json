{"id":"1125478","title":"九日亭","dynasty":"宋","author":"袁正规","text":"峥嵘栋宇压巍峨，九日游人自在过。凤翅冈高围海国，龙鳞松古蘸烟萝。齐山景色知难比，彭泽风光几倍多。每上醉来开口笑，幽香无奈菊花何。不愧嘉名取次题，寓情彷佛古人齐。菊添细蕊金英重，松覆清幽盖影低。上戴星辰全咫尺，傍躔日月自东西。宜将斗酒频相属，靖节从来到处迷。"}