{"id":"525685","title":"扶风豪士歌","dynasty":"明","author":"顾璘","text":"蛟龙一勺水，四海观滂沱。举头笑凤皇，空鸣岐山阿。扶风贤士昂藏身，中隐磊落之经纶。时来仗策谒明主，襟期直与夔龙亲。世事悠悠不自保，反覆浮云变昏晓。丈夫有志不得伸，抱关老却夷门道。君不见长沙贾傅称少年，口吐礼乐翻云烟。堂中绛灌一侧目，枉杀吴公推毂贤。又不见汉家旧日李将军，百战孤军陷塞垣。可怜狱吏摇空笔，遂令妻子俱烦冤。焚却头上冠，且制芙蓉衣。君看避矰雁，直入青冥飞。鲁连竟蹈东海水，夷齐独采西山薇。生乏功名映麟阁，何用失路长依依。对君解却腰间剑，归觅磻溪旧钓矶。"}