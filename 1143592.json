{"id":"1143592","title":"雨坐","dynasty":"宋末元初","author":"仇远","text":"梅霖寒似麦秋天，风葛凄凄未脱绵。金弹落池卢橘熟，红裙委地石榴鲜。汨罗遗恨空千载，濑水閒居尚一年。蒲酒相邀须径醉，归寻枕席付高眠。两年蒲节雨霏微，误我中山采药期。骑马出门随所寓，看花酌酒复奚疑。量悭未易胜金盏，臂弱犹堪系綵丝。追忆侯家陪宴赐，素纨红葛翠交枝。"}