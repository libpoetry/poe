{"id":"773470","title":"咏古","dynasty":"清","author":"洪繻","text":"驱车洛阳城，下马皋门道。凭吊晋时人，胡尘净如扫。昔者群氐狂，恶氛满苍昊。臣庶供醢俎，帝王为舆皂。倏忽无一存，乾坤旋再造。夷吾彼何人，忧心空似捣。不见祖生鞭，直向赵王堡。于今缅遗踪，何处容夷獠。伊水涧瀍间，秋色来浩浩。遥望陆浑山，平原满秋草。西楼六千里，东楼遥相望。靺鞨何丑夷，夸毗称人皇。中原凌替日，耀马中山阳。后者居降邸，乃有东丹王。雄猾阿保机，馀风何怆凉。毡袍左衽人，车盖入大梁。打草弃城走，惆怅登愁冈。行人渡辽水，不见古临潢。天祚百万兵，兵威忽不扬。堂堂古雄国，早先弱宋亡。悲风从东来，原野渺茫茫。颓垣废宫殿，草低见牛羊。走马游汴梁，出入汴城门。哀哀啼杜宇，上有古帝魂。虎狼群女真，南牧万马奔。一鞭驱北去，八百赵王孙。后日覆金族，乃仍青城屯。妃嫔及王子，流血京城昏。萧条上蔡州，黄伞投空村。江南天水碧，犹有半壁存。天兴靖康年，天道谁与论。荒荒瓦砾中，白日惨不温。登临陟华岱，沧海望洪波。白云满天末，鸿鹄飞鸣过。慨焉奇渥温，于此统山河。中华群骁杰，俯首何其多。运去蹈坎壈，时来生嵯峨。濠阳淮泗间，跃马起横戈。壮士挥返曜，英雄挽颓沱。九州忽如砥，泰嵩不可磨。何以乾坤毁，日月又蹉跎。于今四海内，白狄舞傞傞。大荒蹲犷獥，黑洋发蛟鼍。自东欲徂西，乌兔相荡摩。"}