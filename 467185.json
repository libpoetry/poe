{"id":"467185","title":"迎春杂诗十首","dynasty":"当代","author":"陈忠平","text":"祥云粲丽锦茵铺，鸡犬会当交接初。万户笙歌城不夜，谁分淑气到蓬庐。小梅有约琐窗前，一样清寒瘦可怜。毕竟春风能解趣，暗催香雪上诗肩。寂空啼破雁醒初，久冻春心点点苏。夜半楼台人独立，望云绵渺有书无。和风轻吻柳芽初，换了人间旧市墟。好把柔情凝湛露，为侬一洗破烟锄。雪霁如何云不开，生生遮断望春台。江天吹洒廉纤雨，只为殷勤送落梅。别君一去见无期，已动春心何所之。最不堪听莺燕语，如人窃窃诉相思。新年烟雨旧池台，料峭春寒漫酒杯。红烛依然摇梦语，心花不复向人开。烟花风月许知音，无事惯为无病吟。岂是情多偏自扰，春心不合托诗心。莫为思春小倚阑，徒怜春色幻千般。多情风夹无情雨，吹滴花心和梦残。说可忘时真可忘，梅须柳眼各迷茫。只应不作吟春句，早把诗肠换酒肠。"}