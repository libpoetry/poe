{"id":"1253285","title":"夏夜独坐简胡无逸二首","dynasty":"元末明初","author":"高明","text":"夜静坐前轩，明月方皎皎。大火既西行，凉风在木杪。庭际促织鸣，凉露下芳草。缅怀羁旅人，重感岁时老。安得跻空同，一问广成道。夜久群动息，境寂无炎蒸。凉飙散浮云，惟见河汉明。缅怀尘纷劳，喜际夜气清。安得舍所趋，白日澹无营。仰看斗柄移，耿耿低玉绳。天运亦有常，吾生何时宁！"}