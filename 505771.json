{"id":"505771","title":"孝节堂歌","dynasty":"明","author":"李昱","text":"绣川朱家孝节堂，经营乃在双峰旁。堂上种萱红且芳，堂前种竹琅玕长。有妇有妇清且扬，升堂何以娱姑嫜。晨昏定省礼数将，采蘋南涧供蒸尝。一从览镜伤孤凰，凄其无复施红妆。罗帏独处四十霜，年逾八十双曈方。屡嗔人扶筋力强，鸠形拄杖莓苔荒。诸孤再拜谢阿娘，提孩保养恩难忘。当年称寿绮席张，玉杯满捧丹霞浆。蟠桃花开浓露瀼，斑衣五彩春风香。乃知作善天降祥，期颐之算那可量。男读诗书女蚕桑，眼看玉立孙成行。伊昔比屋封虞唐，人生孝节俱寻常。后来风靡颓三纲，遂令有国旌其孀。清德里中松柏苍，行人过者拱不翔，涤笔为裁云锦章。"}