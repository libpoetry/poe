{"id":"807662","title":"绮罗香  咏海棠","dynasty":"清","author":"陈维崧","text":"褪尽梅妆，飘残杏靥，春事今年恁快。满树红绡，已把小楼遮碍。三分醉、午酒娇痕，一味懒、昼眠慵态。记个侬、万里家乡，西川远隔蛮江外。惜花烧尽银烛，花亦相看熟，恹恹长在。著水啼烟，镇向馀寒忍耐。才深巷、带雨斜开，又前街、提笼争卖。惹人是、几阵春愁，撚一枝谁戴。"}