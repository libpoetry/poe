{"id":"1136294","title":"送□景文长兴丞","dynasty":"宋末元初","author":"方回","text":"太湖之岸环□县，君所佐县为最雄。其民无不挟利刃，往往杀人白昼中。荻浦盐丁更狞恶，轻舠出没洪涛风。迩来清霜冻天地，一扫蚊虻销昏雺。承平难治乱后易，况今官制权任同。监尹丞簿设四职，圜坐决事皆宰公。三可一否或二否，掀案掷砚纷相攻。北人欺南恃气力，但亦颇畏明与聪。君才如此彼定服，岂敢专辄关节通。弊根安在在俸薄，所至贪吏如蝗螽。上征下取至民极，何异大虫食小虫。百姓把盏长官受，饩牲器币厩宇充。自古书传未之见，具人眉目心貙熊。甚至唯恐盗不作，诬谓叛逆兴兵戎。村落雠杀小斗阋，一室作过千室空。君昔茌平鸢肩翁，斗酒濯足游新丰。略与常何草封事，便应入侍丹墀枫。昌黎调笑崔蓝田，哦二松间何匆匆。敕君就此岂不屈，径欲一往苏疲癃。僚友二三户七万，照以胸次百鍊铜。升堂熙怡一署字，鼓舞父老歌儿童。书画船过水晶宫，杨柳正绿花正红，且为老夫寄诗筒。"}