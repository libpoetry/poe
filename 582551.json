{"id":"582551","title":"终慕双挽 其二","dynasty":"明","author":"钟渤","text":"君臣殊遇无存亡，几番恩典来侯堂。诘之造化孰主张，英气留待孤凤凰。时悬金印征蛮方，清声劲节如秋霜。筹边匪直我武扬，笔扫群丑如驱羊。陟岵陟屺阻莫将，哀哀双挽诗盈箱。大孝终身慕不忘，虞风舜日争翱翔。蹇予十载官夕郎，也曾竹下倾瑶觞。南香一瓣十断肠，凌烟有鹤飞来双。"}