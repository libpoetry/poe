{"id":"982282","title":"浦城劝粜","dynasty":"宋","author":"真德秀","text":"阳和二月春，草木皆生意。那知田野间，斯人极憔悴。殷勤问由来，父老各长喟。富室不怜贫，千仓尽封闭。只图价日高，弗念民已弊。去年值饥荒，自分无噍类。幸哉活至今，且复遇丰岁。庶几一饷乐，养育谢天地。岂期新春来，米谷更翔贵。况又绝市无，纵有湿且碎。何由充饥肠，何由饱孥累。恨不死荒年，免复见忧畏。我闻父老言，痛切贯心肺。行行至平洲，景象顿殊异。白粲玉不如，一升才十四。问谁长者家，作此利益事。父老合掌言，子文姓陈氏。起家本儒生，畴昔乐赈施。忆昨艰食时，巨室争谋利。米斗三百馀，独收七十二。三都数千口，受彼更生惠。开库质敝衣，假此赒贫匮。取本不取息，所活岂胜计。我曹非此翁，久作沟中胔。吁嗟薄俗中，乃有此高义。吾邦贤使君，爱民均幼稚。一闻平粜家，褒赏无不至。或与旌门闾，或与锡金币。独有颍川翁，宠光未之被。故作行路谣，庶彻铃斋邃。且俾殖利徒，闻风默知愧。并生穹壤间，与我皆同气。富者盍怜贫，有如兄恤弟。恻隐仁之端，人人均有是。顽然铁石心，何异患风痹。不仁而多财，聚易散亦易。惟有种德家，福禄可长世。不闻眉山苏，盛美光传记。卖田救年荒，生子为国器。不见南浦毛，一惟利是嗜。积谷幸年荒，生子遭黥隶。天道极昭明，勿作幽远视。谁欤为斯谣，西山真隐吏。"}