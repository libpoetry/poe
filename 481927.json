{"id":"481927","title":"九月八日郭南山亭宴集分得下字","dynasty":"明","author":"高柄","text":"海国霜气凉，秋声落遥野。乾坤肃以清，收纳瞩多暇。出郭寻幽期，同人命轩驾。载酒入翠微，凭高憩层榭。苍山横黄云，大江天共泻。飞雨霞际晴，夕阳雁边下。江山满陈迹，今古成代谢。千载同一时，黄花笑盈把。酣歌林壑暝，新月松萝挂。高兴殊未平，临风独悲咤。"}