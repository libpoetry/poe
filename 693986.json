{"id":"693986","title":"三水归舟有怀","dynasty":"明","author":"陈邦彦","text":"浮云漠漠罥烟丝，分手苍茫自一时。最是萍踪浑不定，相思人在水之湄。入望壶冰炤眼寒，浈江南下路漫漫。山城浪有逢迎喜，都向游人镜里看。相将杯酒饯春阳，弦月纤絺爱晚凉。何事倦游人已远，空劳车骑拟临邛。柔绪萦纡半似痴，酒坛花坞坐迟迟。西风无赖催装急，一度扁舟也自疑。天南何处郑公乡，绛帐当年马季长。孤剑蒯缑双鬓短，只应惭见旧宫墙。旧约经年意未平，溯洄犹自系离情。更谁天外传消息，闷倚吴钩愧请缨。云树无端恁见欺，夹溪梅雨片帆移。何因一洗风烟净，重理兰舟访所思。"}