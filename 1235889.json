{"id":"1235889","title":"寄张仲容（四首）","dynasty":"元","author":"宋褧","text":"縠窗昨日君辞妇，白驹今朝我别家。马御仆夫都见惯，莫教闺梦到天涯。城南城北渺风烟，一度论文月再圆。肠断而今更愁绝，蓬莱云隔楚江天。风流多病汉文园，玉树森森瘦可怜。梦里若逢徐福问，仙家何药得长年。有情谁解不相思，罗幌风乾叶落时。莫问离愁有多少，君归犹趁菊花期。"}