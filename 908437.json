{"id":"908437","title":"送罗制参","dynasty":"宋","author":"李流谦","text":"平生愿识韩，一见屣履迎。自揣何所持，徒有汗背惊。下士公盛德，事贤我真情。西南大幕府，控制七十城。自公归奏功，泰阶夜光明。上前论宾客，岂但丞冰衡。况公天人学，根本敬与诚。么么见事功，万物待生成。三月涨桃花，镜面江流平。若为化樯乌，亲送帆楫行。临风嘿悽然，一纸聊寄声。上有字加餐，意重千金轻。勿言暂暌阔，四海如弟兄。"}