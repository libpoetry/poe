{"id":"1089382","title":"杨似勋许惠丹砂","dynasty":"宋","author":"许及之","text":"双矑炯炯朱成碧，两鬓星星玄尚白。丹砂入地长黄芽，苍颜幻得婴儿色。了知色相无定形，造化于人亦儿剧。蓬莱三山何渺茫，内景黄庭犹准的。怀璧其罪彼何辜，资盗以粮渠自贼。西州九转得奇功，愧我闻名未曾识。小人有母垂八十，步履轻便自畴昔。今年一病起衰容，分明只得丹砂力。九顿首拜三叹息，什袭藏之愿无斁。日引月长馀几何，神夺鬼偷疑暗掷。间者从公有天相，启閟抽关话奇特。便祈公赐公许之，归语老亲感填臆。膝行欲请还踧踖，盛事不应相趣迫。三沐三熏课长句，句岂能神公自德。"}