{"id":"807609","title":"水龙吟  送蒋慎斋宪副视学江右","dynasty":"清","author":"陈维崧","text":"一川红藕花开，楼船西上浔阳去。江涵翠榜，风吹绛帐，玲珑无暑。鹿洞儒生，江州僚佐，欢迎湓浦。料匡庐九叠，凝妆染黛，向鹢首，竞萦舞。漫说关山金鼓。奏笳箫、中流容与。滕王阁在，琵琶亭好，缅焉怀古。乱日才多，兵间士贱，青衫失路。仗先生独挂，一轮冰镜，作斯文主。"}