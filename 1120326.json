{"id":"1120326","title":"端午帖子 太上皇帝阁","dynasty":"宋","author":"周必大","text":"剪舌双鸲鹆，朝来学语新。祝尧千万寿，岁岁乐端辰。桃结千年实，莲开十丈花。芦香并槿茂，应笑阿瞒家。宝箑裁新样，团团玉柄寒。御书真翥凤，仙女莫乘鸾。康寿高居德寿宫，天申元自近天中。千秋行献开元镜，五日先供扬子铜。美景良辰二圣欢，时新络绎走雕盘。固应慈孝移风俗，安用枭羹赐百官。抱朴传方定不虚，日中试觅小蟾蜍。君王万岁从今数，看汝多年颔下书。"}