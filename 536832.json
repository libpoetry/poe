{"id":"536832","title":"邵子携同年袁鲁望诗来乞赠尊甫守中先生之作辄嗣响焉","dynasty":"明","author":"王世贞","text":"凌晨叩门者，翩翩一佳士。须眉映初日，清波溢其齿。为余语若翁，少颇习名理。种瓜东陵陌，卖药吴趋里。迨乎耳顺年，遂三丈夫子。子既饶青衿，翁乃傲黄绮。忆昨上寿时，台使致筐篚。门有守令辙，足无公庭趾。上客陈珠玑，错落照翁几。袁羊古遗狂，其言当不靡。顾余亦有作，要为后期耳。早晚春花开，醉翁三荆底。"}