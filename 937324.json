{"id":"937324","title":"赠径山铦书记","dynasty":"宋","author":"陆游","text":"径山老将无勍敌，百万魔军俱扫迹。座下何人策隽功，筹略纵横铦记室。铦公声名满吴会，惟有放翁最先识。奕奕挥毫王粲诗，翩翩插羽陈琳檄。风雷东海起伏龙，缫藉圜丘荐苍璧。径山入门第一义，万口哗言真称职。我谓铦公岂止此，径山钵袋渠能得。一枝白拂倘付之，会见青天飞霹雳。"}