{"id":"644722","title":"渡淮后寄宗文先辈及诸士友","dynasty":"明","author":"方孝孺","text":"长淮风颠浪雷吼，争渡千人喧渡口。蹇驴破帽众所轻，行李甘心落人后。临淮先生交义深，视我重比双南金。席前弟子总英俊，相携拥饯淮之阴。就中孙玘艺且勇，奋袖登舟气增重。扶颠禦侮况有人，病身幸免波涛恐。挂帆长啸烟雾开，主人谢客缘城回。孙也追随不惮险，艰危可仗真奇才。世俗结交看势利，有势相依无即弃。贱贫如我岂足怜，脱落凡情见真意。贤豪邂逅何所无，排难多由奇丈夫。古人事业望公等，欲辅国步须捐躯。"}