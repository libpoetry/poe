{"id":"303369","title":"木兰花慢·雨中刘生从庐山见访，喜赋","dynasty":"现代","author":"黄侃","text":"诧颠风断渡，谁迓汝，过江来。算卧雨相如，伤秋宋玉，忽展愁怀。幽斋。下尘凝榻，况留人丛桂也将开。别后诗篇几许，烦君一一推敲。清才。眼底谁侪。松谡谡，绝氛埃。正乍别匡庐，下山双屐，犹带莓苔。徘徊。咏招隐士，误佳游鼙鼓动江隈。欲补前时俊约，明朝试访琴台。"}