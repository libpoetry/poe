{"id":"1108704","title":"新凉理故书有感二首","dynasty":"宋","author":"刘克庄","text":"□□先帝开宣室，频领群儒上石渠。奏牍三千前日事，寓言十九暮年书。色空勘破偏盲久，记诵俱忘一载馀。西晋诸人惟乐令，肯将名教矫玄虚。空花瞥过似浮荣，海水难湔是恶名。功比禹轲真学者，罪浮桀纣亦书生。国师族覆惭家训，太尉朝危悔宦情。束起陈编呼伯雅，胸中磊磈暂浇平。"}