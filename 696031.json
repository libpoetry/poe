{"id":"696031","title":"姑苏顾别驾毗陵幻上人偕万伯文刘季德过澹圃四首","dynasty":"明","author":"欧必元","text":"吴歈工艳曲，新赋近何如。忽枉故人驾，来寻避俗居。村童迎竹马，野老荐盘蔬。若问幽栖事，残窗检旧书。清溪富松竹，喜识故人来。茗自春前试，花从雨后开。江泉通暗沼，径草蔓连苔。不尽留僧意，溪桥去棹催。园居虽阒寂，得共醉屠苏。况有如椽笔，能传草阁图。人迷芳杜曲，行踏绿平芜。恼杀江村雨，翻令游兴孤。田家供具少，海味一尊倾。不共通宵饮，空传颂酒名。谈高无俗态，棋罢有歌声。花鸟邀欢地，临池赋几成。"}