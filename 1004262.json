{"id":"1004262","title":"题会庆建福宫长歌","dynasty":"宋","author":"程公许","text":"赤城峨峨五岳尊，帝命作镇西南坤。崇冈远自太白分，旁骞三峨下荆门。黛面负扆如帝宸，群峰翼趋候临轩。眈眈千柱楼云根，黍禾之福此骏奔。丛霄其上为昆崙，上帝宫阙森五云。统御三界庀列真，精庐福地周八垠。稽首丈人希夷君，鼎峙潜庐犹弟昆。仙班峻极何司存，事严迹秘谁得闻。我亦三生师玄元，失脚世网如笼樊。雨泪忏洗一炷熏，琅函蕊笈披灵文。龙蹻无路寻轩辕，洪崖何处避俗喧。上皇罗家插青旻，麻姑公远相为邻。欲往从之蹑飙轮，凡骨未蜕空逡巡。白云英爽恐未泯，似闻樵叟犹花坪。高尚无为默不言，遗世独立非不仁。世自迫隘污我清，一杯聊共云端论。松风忽作天籁鸣，浮云富贵何足云。度世可不保此身，寸田荆棘当锄耘。郁仪结璘时吐吞，不愿泛海寻蓬瀛。不愿驾鹤朝玉京，只愿餐霞饵黄精。闭息默坐持洞经，长与玉皇为外臣。"}