{"id":"115494","title":"泊南京登岸有作呈子由子中子敏逸民","dynasty":"宋代","author":"张耒","text":"客行岁云暮，孤舟冲北风。出门何萧条，惊沙吹走蓬。北涉濉河水，南望宋王台。落叶舞我前，鸣鸟一何哀。重城何諠諠，车马溢四郭。朱门列大第，高甍丽飞阁。汤汤长河水，赴海无还期。苍苍柏与松，冈原常不移。览物若有叹，谁者知我心。口吟新诗章，予抚白玉琴。鸣琴感我情，一奏涕泪零。子期久已死，何人为我听。推琴置之去，酌我黄金罍。幽忧损华姿，流景良易颓。"}