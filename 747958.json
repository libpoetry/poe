{"id":"747958","title":"黄陵道中与郭筠仙太史同年别","dynasty":"清","author":"江忠源","text":"我入豫章城，势危如累卵。千钧拌一掷，此生分不免。故人邹与郭，建义集楚产。先后赴重围，吾死获少缓。谁知险方出，逆焰倏西燀。巍巍半壁山，孰使豺虎满。坐令长江险，千里失扃管。赴救既惭迟，周防尤愧晚。艰虞襄汉深，辛苦蕲黄远。死生寄戎马，性命实危浅。郭侯忽告别，临歧重缱绻。道途有荆榛，何乡是夷坦。凉秋风雨多，中夜离愁绾。来生会有期，今生各黾勉。"}