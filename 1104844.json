{"id":"1104844","title":"次龙山韵","dynasty":"宋","author":"马廷鸾","text":"新来霄汉冥鸿客，旧日风云振鹭行。脱下戏衫优便散，惊回客枕梦何长。莫将吴蜀分岐路，政把乾坤作醉乡。惟有葵倾心不死，清魂几到殿中央。窗间莫问唤祁嘉，望断宗周黍稷华。斗帐高眠聊避客，深衣暂到漫为家。我怀荒草同元亮，君悼空弦谢伯牙。老矣悲欢总无奈，仙书频读览荒遐。"}