{"id":"1122984","title":"和马大夫辟佛五首","dynasty":"宋","author":"胡宏","text":"真谛休谈欲度人，度人先自正其身。天伦弃掷如萧梗，反认他亲作己亲。诸子随流本既分，西天更有一般僧。高谈性命称仁者，支遁悠悠莫可凭。三纲亡有辨夷华，一处分明万不差。可怪弃君逃父客，妄谈心印自雄誇。天开学海在明伦，中有妙处谁能臻。风波浩渺不得度，倾向浮屠去问津。贪真不去只谈空，近代禅林盛此风。忧世最怜秦地老，指迷端有洽中公。"}