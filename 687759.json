{"id":"687759","title":"文太仆之京过定山言别诗以赠之","dynasty":"明","author":"庄昶","text":"下马相辞坐钓蓑，君恩极口又鸾坡。苍天臣子吾谁者，白首溪床病独何。自古行藏虽有道，太平田野岂无歌。高才总万区区辈，简拔如公更可多。一笑曾蒙旧雨知，相留今果得吾师。平生邵学心徒切，老去凡庸拜悔迟。灯火定山聊我榻，草鞋天目更何时。白头但恐还相弃，写在溪云赠别诗。"}