{"id":"1221773","title":"龙潭","dynasty":"元","author":"刘因","text":"盘磴脱交荫，平坛得高岑。高岑不可攀，哀湍激幽音。穷源岂不得，爽气来骎骎。灵润发山骨，沮洳下崖阴。为问石上苔，妙理谁曾寻。乾坤有乾溢，此水无古今。下有灵物栖，倒影毛发森。东州旱连岁，呼龙动云林。顾此百丈潭，岂无三日霖。为霖此虽能，鞭策由天心。日暮碧云合，空山深复深。"}