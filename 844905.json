{"id":"844905","title":"春柳四首用渔洋秋柳韵四首","dynasty":"清末民国初","author":"曹家达","text":"津桥三月杜鹃魂，回首春明尚有门。踠地青烟饶舞态，极天浓露化啼痕。劫馀病马无全荫，乱后荒鸦剩废村。闻道公孙还圣哲，虫书茫昧与谁论。宫殿新晴尚晓霜，枝枝凄绝抱回塘。乱丝青琐三眠树，弱缕黄金七宝箱。往日攀援笑欧薛，随风倾向薄山王。而今京兆谁为主，剩有章台旧教坊。翠云罢进尚方衣，一样风光到眼非。太液后庭宫女散，灵和前殿侍臣稀。条攀北道骊驹唱，絮落南家燕子飞。诞节旄邱同此感，白头吟望意多违。几日青丝剧可怜，朅来未合靖烽烟。苏台荒后春摇荡，燕草生时思渺绵。流涕金城垂暮日，伤心彭泽弃官年。空传旋帅依依赋，安得雄师镇九边。"}