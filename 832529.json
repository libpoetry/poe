{"id":"832529","title":"花犯 辛丑除夜","dynasty":"清末民国初","author":"朱祖谋","text":"影屏山，镫唇碎语，春痕似依旧。夜堂无酒。怜燕彩谁簪，蜜炬孤守。睡轻厌数残更漏。欺人年事骤。剩浅靥、缃梅三两，飘香黏半袖。帘栊外边峭寒多，头番问、阆苑东风醒否。芳讯换，还惆怅、缀幡人瘦。箫声送、背邻笑语，容易到、林鸦惊散候。料镜槛、飞鸾尘涩，新妆愁里斗。"}