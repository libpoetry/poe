{"id":"693503","title":"素翁宿我山堂晨起奉呈二首","dynasty":"明","author":"邵宝","text":"堂成忽枉司空驾，坐倚斜阳对海天。近处自便泉与石，静中真爱日如年。多情欲下南归榻，有梦还随北去船。迤逦到京春已暮，薰风歌里和虞弦。别自金溪二十秋，春风忽起草堂幽。两行西服仍青野，一卧东山遂白头。廊庙合兴新揖让，衣冠争羡古风流。遥知今夜怀人地，应在江南胜槩楼。"}