{"id":"1107979","title":"再答诸丈见和二首","dynasty":"宋","author":"艾性夫","text":"神龟为我作天山，合住清泉白石间。岁月短梭人易老，诗书高阁士方闲。秋鸿社燕炎凉势，沧海桑田梦觉关。近屋虬松三百尺，时时相对各苍颜。肯为刘安赋小山，几时鸡犬过云间。命穷无用三千字，蹄蹶难供十二闲。薄酒程头多隔县，故人踪迹半阳关。何当共嚼西岩雪，嗅取梅花一破颜。"}