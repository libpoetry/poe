{"id":"1049809","title":"留题吕学士无为军谪居廊轩","dynasty":"宋","author":"郭祥正","text":"城头高轩跳千里，数里苍山兼寒水。帆开半落有无间，鸟飞不断丹青里。北斗疏疏河汉晓，蓬莱一登天下小。心随境化形亦忘，谁道霜翎老华表。曹公窥吴教水战，虎貔蹙踏鲸鼍转。野父相传此渡头，鱼网时时得遗箭。当场英气安在哉，千年绝景藏蒿莱。地祗监护待贤者，栏干倚遍倾金罍。目送白云望尧阙，忠功孝名坚一节。明时不作离骚经，玉上青蝇解磨灭。升沈偶然安足嗟，与君高咏思无邪。数声长笛奏何处，微风吹落天之涯。天涯桂树清辉发，万顷波澜冻冰雪。若承紫诏返瀛洲，此地曾忘迁谪忧。"}