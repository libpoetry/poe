{"id":"704060","title":"东园偶成","dynasty":"明","author":"韩雍","text":"三十年来立要津，虚名惹得世人嗔。独惭知遇恩难报，夜夜东林望北辰。百粤兵收鬓已斑，逢人那敢说平蛮。非才只可填丘壑，何日天边得放还。少年平步上青天，踪迹希奇每自嫌。今喜衰迟将退步，静思物理始怡然。人生至愿我皆全，况复相将半百年。多少同侪不如意，令人念念感苍天。东林散步宦情微，懒与时人较是非。好鸟飞来又飞去，相应疑我未忘机。"}