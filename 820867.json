{"id":"820867","title":"玲珑四犯 斋头小梅蘦落，借彊村韵写感","dynasty":"清末近现代初","author":"郭则沄","text":"黯黯房栊，乍绕镜飞梅，珠箔归晚。小几蛮薰，斜卷绮愁成片。仙佩悄熨春寒，正暮雨、懒调帘燕。甚麝尘、容易吹散，还傍醉巾重点。冷琼低亚红栏半。袅娇云、似欹妆面。瑶台梦后回鸾舞，谁道风情浅。无那悄觅坠钿，应惜取、沾香罗荐。倚怨歌空诉，啼珠弹泪，一行筝雁。"}