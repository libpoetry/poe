{"id":"608130","title":"九望 其九 望西樵","dynasty":"明","author":"区大相","text":"山崛起兮海湄，复回薄兮云际。见千里兮平皋，挹四郊兮芳霭。出厚地兮百盘，挂青天兮片黛。溪谷兮多姿，朝昏兮殊态。日出兮䆗窱，波泛兮容裔。灵穴兮吟风，幽林兮积翠。曾结庐兮几客，横荒涂兮千载。披阴阜兮吐霞，升阳崖兮迎旭。忽云中兮鸡犬，更天边兮乔木。巅积水兮可艇，涧连村兮比屋。交远皋兮茶烟，若有人兮卉服。幸不游兮豺虎，差可方兮麋鹿。媚林麓兮返照，喧阶除兮乱瀑。飞瀑下兮湿云，径凝烟兮不分。鸾鸿归兮山响，菌桂发兮林芬。灌尧韭兮九节，挺仙使兮一群。三山渺兮难即，十洲恍兮空闻。岂若近兮几席，况乃接兮榆枌。山中人兮来何迟，抚云松兮望所思。岁复岁兮不可待，年复年兮滞还期。秋风歇兮蕙若，春雨长兮蕨薇。胡长违兮涧户，永阒寂兮岩扉。命芝童兮翳芝盖，邀桂父兮扬桂旂。誓永绝兮氛垢，从天路兮薄言归。"}