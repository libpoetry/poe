{"id":"683902","title":"余生为其父德甫丈乞志墓其别也得四绝句送之中间且悲且喜或规或嘲往往情见乎辞","dynasty":"明","author":"王世贞","text":"七尺穹碑三尺坟，五君垂尽到余君。却怜身后谁知己，此意凄凉不可闻。阿翁不问生人产，有子徒能读父书。不为薛田荒欲尽，可令弹铗叹无鱼。一接余郎月旦评，翛然四坐欲风生。请看朱邸王孙贵，杜口毗邪学净名。双眼宁输郭景纯，青鞋踏遍为严亲。前山尽有牛眠地，只要余郎自卖身。"}