{"id":"222759","title":"题瀑布图后","dynasty":"宋代","author":"蒲寿宬","text":"平生托游从，林野乃其趣。出处偶不同，清浊良已忏。解组浣我尘，叩门为君诉。方殷岐黄事，何日当展晤。欲漱岩下泉，蛩驉念同路。默携照胆镜，历历见情愫。韦韠谁为驱，千林泻悬布。初挂冰一帘，晶晶滴珠露。弄电不辍笑，轰谷激电怒。玉虬擘重崖，白昼云雪互。震掉若弗容，俄然脱沉痼。寂寂霜林钟，茫茫虎溪渡。草堂香山基，兴废今几度。诛茅讵为晚，千古一旦暮。与君共兹图，濯濯如振鹭。登眺晨百回，畴能局高步。"}