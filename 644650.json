{"id":"644650","title":"奉怀太史公用尽字韵","dynasty":"明","author":"方孝孺","text":"隆替存恒期，含生会当尽。独遭诬枉搆，既往有馀悯。哀彼草昧初，遗黎困戈盾。英雄逞割据，未暇分牡牝。公来作蓍龟，王略见封畛。上为宗社镇，下为邦国准。旂常揭日月，钟罄罗簴簨。讽谏陆贾多，制作张华敏。格天诚密运，恤物涕潜陨。气回穷冬温，力导大川引。竭忠职调护，垂老辞疾疢。谓可乐桑榆，相从拾芝菌。安知事乖谬，玄造独何忍。颠顿万里行，流离阖门殒。所馀巳无几，犹受饥冻窘。自顾受深知，无能效赒赈。是非属公议，不以穷达泯。终古仰大名，昭回配箕轸。纷纷荣辱论，百世同一哂。三叹秋风前，目送高飞隼。"}