{"id":"856422","title":"游白云山海会寺","dynasty":"宋","author":"王之道","text":"龙舒富山水，白云又其角。七峰互回环，仰见天一握。古木森建幢，苍藤大张幄。初疑翠黛扫，颇类青玉琢。飞泉何处来，其势自天落。舂撞吼雷霆，激射纷雪雹。田家承下流，伐石竞耕凿。摇风麦初齐，泛水秧尚弱。恍若桃花源，误入不容却。况有古道场，碧瓦照丹雘。楼台锁烟霞，松杉聚猿鹤。我来孟夏初，征衫汗如濯。行行不知劳，梯云上青廓。入门寂无人，幽鸟自相乐。登堂赵州出，此意亦不恶。徐徐叩其端，善巧万金药。销除爱欲恼，澡浣尘土浊。山神似相留，入夜雨还作。明朝出山去，欲去更盘礴。何当赋归来，寄傲酬素约。"}