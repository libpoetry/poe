{"id":"1252651","title":"天马二首","dynasty":"元末明初","author":"郭翼","text":"佛郎献马真龙种，六尺之高脩倍之。图画当今属周朗，歌诗传昔敕奚斯。空闻市骨千金直，不羡穷荒八骏驰。有客新来闻此事，与君何惜滞明时。四年远涉流沙道，筋骨权奇旧肉騣。晓秣龙堆寒蹙雪，晚经月窟怒追风。汉文千里知曾却，曹霸丹青貌不同。拂拭金鞍被来好，幸陪天厩玉花骢。"}