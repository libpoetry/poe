{"id":"800771","title":"题徐昭法先生涧上草堂画兼贻西照头陀","dynasty":"清","author":"王式丹","text":"鼎湖昼曀龙无所，席藁孤臣泪如雨。香草庵前魂夜飞，臣报其君子肖父。一树冬青半欲枯，枝上灵禽自俦伍。铁函荒井抱遗编，时有风流照毫楮。翛然落墨仿倪迂，寂寂空岩带平楚。当年思肖画兰花，只画根茎不画土。涧上襟情亦似之，自与草堂心独苦。我今读画缅遗风，江南鬼哭珍珠坞。埋骨凭将卖字人，更与流传《表忠补》。好把严陵五百篇，留伴此图共千古。"}