{"id":"1130530","title":"送施徽州二首","dynasty":"宋","author":"韩元吉","text":"御史英名世罕俦，峨冠聊复渐承流。治功要自先冯翊，大惠何妨始歙州。野媪定知还去虎，山民从此罢赍牛。百年善政须公继，尺一书颁愿少留。江出新安见底清，黄山高势碧峥嵘。裤襦会遣民皆有，枹鼓悬应夜不鸣。蜡屐未须怀别墅，虎符今喜得名城。他时一榻容徐稚，端共舆人乐政成。"}