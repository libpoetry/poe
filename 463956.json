{"id":"463956","title":"南山竹海行","dynasty":"当代","author":"杨雪窗","text":"人不见七贤隐，凤不闻高冈鸣。万亩风篁动笙籁，满山空翠若为情？稚笋似龙蛰岩麓，擘土纷纷喜雨足。剧怜襟抱欲淩云，斸尽此君送人腹。檀栾弄影被阳坡，鹭起疑帆泛碧波。不为青简著幽愤，刳尽千丛织簸箩。我愿结茅长与素月鸣泉在，呼取二三知己扺掌饶风采。焉用姜竿钓渭滨，岂必鲁桴入沧海。祗合叱起青筠作高士，好为吾曹把盏浇垒块。"}