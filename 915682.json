{"id":"915682","title":"寄题李与贤似剡庵","dynasty":"宋","author":"杨万里","text":"四明狂客一茅屋，敕赐剡川才一曲。安福诗人李与贤，大书似剡山扉前。我曾著脚勾践国，奉诏昭陵省松柏。是时八月欲半头，镜湖不是人间秋。稽山影落水精阙，荷花露滴波中月。季真茅屋荒苍苔，古木哀猿啼禹穴。今君结屋阿那边，疋似剡川若个言。我到剡川君未到，似和不似然不然。君不见兴公旧草天台赋，元不曾识天台路。一俛仰间已再升，何用瘦藤与芒屦。"}