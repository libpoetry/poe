{"id":"684468","title":"燕歌行二首","dynasty":"明","author":"王廷陈","text":"来日苦短去日长，人生几何鬓已霜。佳辰置酒开我堂，宾友杂遝进乐方。繁丝哀竹流清商，薄暮移尊向曲房。挟瑟进者邯郸倡，约袖结腕清歌扬。色与心知授明珰，微风荡裾闻异香。脱簪免髻玄泽光，起视池中双鸳鸯。双星皎皎在我傍，欲往从之河无梁。出门何易见苦难，川原郁纡路千盘。河中鲤鱼去不还，耿耿思君不能言。揽衣中夜坐长叹，含情怨独凋朱颜。明月穿帷照孤眠，君昔赠我青琅玕。我欲碎之寄君看，欲碎且止聊自宽。驰光流景催岁年，容色不待君可怜，恨无羽翼起云间。"}