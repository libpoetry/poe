{"id":"685806","title":"拟古","dynasty":"明","author":"丘浚","text":"江南秋风至，草木变焜黄。淅淅吹妾衣，使妾增悲凉。悲凉知为谁，良人在沙场。暮听边马嘶，朝看边雁翔。饥餐风中糜，渴饮雪下浆。羊角冲地起，沙砾争飞扬。回首望故乡，长天但茫茫。岂无肥与甘，亦有衣与裳。妾心空恻恻，路远莫寄将。北望长太息，涕泪如雨霶。几欲往从之，河广无舟梁。仰天吁上帝，矢心期不忘。但愿南风竞，吹君来妾旁。客集高堂上，众味罗珍羞。觥筹互交错，乐矣忘其忧。清醑饮桑落，妙声发吴讴。宝凫喷清烟，芬芳袭轻裘。肥脓正厌饮，文锦何温柔。独念良人苦，远戍阴山头。黄茅连白沙，风雪寒飕飕。冻雀飞不起，依树鸣啁啾。马毛缩如猬，髀肉胝生周。羔裘煖如烘，潼酪清如油。君身千万艰，妾心千万愁。梦寐或见之，道路阻且脩。愿言早成功，诸将各封侯。良人章章来，红日照九州。依依重依依，不忍生别离。别离巳可悲，况值秋风时。柳衰不堪折，情苦不堪说。愿妾为小星，君身化明月。明月贴天飞，小星恒相随。月出星随出，月归星亦归。莫学秋□妻，相逢不相识。生者固可惭，死者亦何益。白日日巳晚，行人日巳远。秋风又重来，行人犹未返。飕飕朔风寒，行人衣应单。世无杞梁妻，千载徒悲酸。"}