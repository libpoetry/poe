{"id":"812803","title":"海棠春 午睡","dynasty":"清","author":"吴绮","text":"狸奴花底金眸足。卷绣帖、碧栏干曲。红困一枝花，亸向茱萸褥。枕纹香印胭脂肉。鹦鹉唤、茶擎小玉。只剩半床慵，抛却丝和竹。春波欲浸桃花影。试豆蔻、倦眸初醒。绡解下裳红，壶泻珍珠冷。藏羞移却妆台镜。下绣幄、鞋弓慢整。展转出来迟，月上悬金饼。愁多懒说巫山雨。那更理、玫砧香杵。拥髻向灯花，碎滴红如雨。江关梦远魂难去。耐不过、几声街鼓。呼婢学郎谈，戏折花为麈。"}