{"id":"1252702","title":"病起言怀三首","dynasty":"元末明初","author":"梁寅","text":"卧病兼旬人事稀，草堂秋树挂晴晖。邻鸡乍警饥狐出，林鸟无声独鹤归。风里抛书因力倦，云中餐石与心违。晚吟尤爱松溪静，浅水菰蒋映钓矶。落落朝霞红冠林，纷纷山霭翠迷岑。一川灌莽人分牧，千丈石潭龙或吟。烈日每愁看赤地，玄云即待起层阴。眼中百物嗟凋耗，多难谁知天地心。山中日习惟疏懒，秋草连扉客少过。灌圃何因分远涧，入林偏厌长垂萝。移居瞰水心期遂，携友窥岩兴每多。喜似閒僧思方寂，楚山千嶂涌苍波。"}