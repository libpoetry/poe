{"id":"1121084","title":"己亥明禋恩封邺侯感愧有作二首","dynasty":"宋","author":"岳珂","text":"静即为方动即圆，幼知棋局老饶先。封同桑梓一千户，迹远蓬莱二十年。品禄幸犹容后隐，干畬何敢拟前贤。只馀筑室疑相似，三万牙签还俨然。布衣所愿极封留，佩印归来正倦游。汗马无功开上郡，铸龟有意顾中流。南巡空负黄图恨，北望还兴紫陌愁。王国不烦谋主父，自怜支子亦通侯。"}