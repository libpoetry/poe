{"id":"708499","title":"贺新郎  其十九 题宋荔裳观察小像","dynasty":"明末清初","author":"龚鼎孳","text":"邺下推诗卷。正才人，乱馀入雒，悲秋初遣。文藻江山争映发，花雨上林春泫。惊落笔、冰丝萦茧。万里关河笳吹出，怪清郎、执戟承明浅。盘错地，器方展。盛名翻藉崎岖显。似轻帆、峡穿象马，滩浚孤扁。麟凤世间能几见，何暇较他鸱犬。喜玉燕、频投身免。从此天衢皆坦步，合旂常、雅颂公兼典。添半臂，紫绫剪。"}