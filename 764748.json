{"id":"764748","title":"水龙吟  京江离席","dynasty":"清","author":"严绳孙","text":"南徐自是伤心处，天水平分瓜步。风吹浪打，英雄去尽，江山千古。此际茫茫，故人挥手，一时燕楚。喜离尊重满，彩笺同擘，邀仙令，片帆驻。多少风流云散，更东南、断魂金鼓。平生知己，寸心空在，算来良苦。梦里平湖，芙蓉秋老，使君归去。便从今，击筑声沈，听湘瑟，两何许。"}