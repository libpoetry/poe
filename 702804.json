{"id":"702804","title":"送周斗垣参知入贺二首","dynasty":"明","author":"董其昌","text":"桂舟容与叙分携，日近长安禹会齐。四岳云开蒲璧贵，双茎露爽玉绳低。瑞看符命呈华渚，锡有新纶下紫泥。南国若论棠芾事，春风桃李白苏堤。谒帝恩华倍陆离，若为游子怆临岐。名高鼎吕熊驰后，诏赐彤弓虎拜时。狂客家风蓑笠在，壮夫心事宝刀知。同人但进千秋镜，不用牢愁拟楚词。"}