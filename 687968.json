{"id":"687968","title":"和张子白过寺韵","dynasty":"明","author":"成鹫","text":"频频愿见见何如，兀兀安居怅索居。梦里山川怀里事，眼中人物袖中书。过桥有约迟彭泽，献赋无心拟子虚。久住渐知城市近，相逢乞地结茅庐。尘中难得此身安，高处偏宜著眼宽。旧识渔樵惭宿诺，新知猿鹤快追欢。三江过雨奔如马，双峡连云立似桓。此地相期好乘兴，为君先制远游冠。"}