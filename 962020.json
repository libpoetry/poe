{"id":"962020","title":"湖光为刘庆远作也","dynasty":"宋","author":"姜特立","text":"湖水浸坤轴，湖光混太清。风来縠纹起，夜静镜奁平。初讶琉璃软，还疑组练横。微茫连泽国，潋滟蹙寒汀。破碎翻千月，泓澄印万星。雨来添点缀，日射斗晶荧。桥影虹垂涧，杉阴幕覆亭。鱼跳全荐玉，山卧半沈青。小泛依吴榜，长谣任楚萍。挤排李白醉，勾引屈原醒。暇日宜呼客，平时好濯缨。吟哦万景集，未足称诗情。"}