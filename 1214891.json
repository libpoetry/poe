{"id":"1214891","title":"木槎径","dynasty":"元","author":"刘鹗","text":"我行木槎径，树木高蔽天。径幽欲无路，树老不记年。盛夏霜霰集，白昼雷雨悬。头碍卑树枝，足踏深涧泉。仰看咫尺间，半日不得前。方兹汗如雨，陡觉风凄然。行人谬调摄，疾病相缠绵。况苦乏药物，病亦何由痊？古人号瘴乡，于以待贬迁。予生果何为？自愧亦自怜。一官号持斧，从者多控弦。精神复矍铄，手足多胝胼。据鞍气愈壮，报国心愈坚。愿言早平寇，归泛胥江船。"}