{"id":"466033","title":"西安华阴道中绝句四首 灞桥","dynasty":"当代","author":"王引","text":"枯滩乱柳隐迢迢，想见初来雪未消。已是他乡犹作别，却教何处绾长条？朝问耕樵暮课孙，磻溪老朽久垂纶。可怜翁向直中取，不是君王梦里人。羞同樗栎身徒老，窃比蜉蝣客自惊。犹有襟期凭远梦，与山奇崛两峥嵘。捆鞋束髻掩茅茨，手撚黄庭复撚髭。山上白云山下客，默然相看已多时。"}