{"id":"688733","title":"西山杂诗","dynasty":"明","author":"严嵩","text":"本朝陵墓壮西山，松柏神宫未可攀。独有中官奉祠祀，石房烟火翠微间。玉匣珠襦掩夜泉，世人那见鹤归年。秋来十里金山道，华表参差夕照前。无穷台殿倚山椒，土价黄金向此消。常侍不来僧独在，游人还自说先朝。涧松岩石荫秋萝，贪看青山寺寺过。归鸟数行西日外，树烟横碧晚钟多。方池涌出玉流寒，耐可溶溶一鉴宽。尘事驱人留不得，欲归还复倚阑看。金代遗踪寄草莱，湖边犹识钓鱼台。沙鸥汀鹭寻常在，曾见龙舟凤舸来。湖上闲云对草亭，蒹葭淅沥映寒汀。千峰万壑看难尽，白鸟双飞入翠屏。万峰苍翠入云端，极目江山此郁盘。地隐西湖成泽国，天开蓟苑作长安。白羊山路白云中，鸟道羊肠一线通。岂有胡儿能牧马，万年天险限华戎。"}