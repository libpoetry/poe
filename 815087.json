{"id":"815087","title":"题荣禄第","dynasty":"清","author":"柯先荣","text":"华堂耸立俯江流，十里长溪入望收。岩翠送青铺玉砌，日光破晓上银钩。绣屏恍列千章树，锦缆斜牵一叶舟。领取河山佳气好，红栏杆外景悠悠。偶辞清俸恋烟霞，闲赋归来担旧家。三面云山连翠竹，一庭松菊自栽花。龙鳞晓捲疏棂月，雀舌时烹小院茶。漫羡前贤完美意，欢联棣萼话桑麻。"}