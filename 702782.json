{"id":"702782","title":"四时词","dynasty":"明","author":"董纪","text":"日高绣栊花影满，流苏不动香云暖。春来欲睡起偏迟，犹自向人嫌夜短。墙外秋千士女嬉，海棠开傍禁烟时。金笼鹦鹉新调舌，学得回文锦上诗。象床翠拂潇湘水，碧纱如烟吹不起。珊瑚云枕七宝妆，玉山自倒冰壶里。荷花鸂鶒银屏光，扇车风来薇露香。佳人雪手捲轻翠，荔枝压浆调蔗霜。露下碧梧巢凤寒，悲螀暗啼金井阑。风吹绣帏罗袂薄，琵琶冷落无心弹。谁家月明正捣练，十二阑干愁倚遍。锦水鸳鸯不独栖，芙蓉一夜生新怨。江天欲雪云已同，画堂和气春风中。银鹅金凤盘翠沓，肉屏光照氍毹红。熊掌驼峰羊尾酒，锦筝宝瑟如荑手。烛花落剪香半奁，铜壶滴漏三更后。"}