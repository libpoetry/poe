{"id":"308461","title":"眉妩·七夕，过人家看乞巧","dynasty":"清代","author":"陈洵","text":"又连宵听雨，几日看秋，银宇乍新彩。未忍抛纨扇，疏星下，乘鸾人自多态。步廊故在。笑绣针娇眼谁待。算多少、密意深帘底，近河汉微阂。槎海沉沉千载。有最新机锦，时样眉黛。知否钗尘洗，璇宫事、凄凉都付前代。鬓青未改。怕损他、儿女欢爱。但天上佳期，都一晌镇无奈。"}