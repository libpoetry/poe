{"id":"721009","title":"得须竹鄂渚信知李雨苍长逝遥望鱼山哭之五首","dynasty":"明末清初","author":"王夫之","text":"孤雁哀吟带泪飞，南询雁岫钓鱼矶。寻常雁塔称兄弟，鱼稻汀洲各捒肥。一期生死有千秋，欲语逢人剪舌休。刚遣西风吹片叶，黑云栖断洞庭舟。青原罢棹石门寒，柳岸霜风月巳残。欲转金轮须换面，红垆别铸紫金丹。赤壁雄风百战酣，新安碧血洒江南。大观绰板先君歇，凄绝吴江老蘖庵。白杨衰草楚云天，孺子生刍奠暝烟。忍泪欲弹须剪烛，霜风偏缓上滩船。"}