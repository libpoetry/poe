{"id":"787673","title":"早菊","dynasty":"清","author":"许传霈","text":"我闻韩魏公，黄花看晚节。晚而以早名，无乃失其实。窃谓实辅名，记取花之发。秋飙扇乍凉，层英齐挺出。秀色早天成，清香流未歇。已遍东西园，才到重阳日。酒兴与诗情，从头说一说。老圃多秋容，后尘步何术。盍勿缓须臾，同过九秋月。花意独不然，幽人抱贞吉。风雨叹朝朝，岁序惊倏忽。见几苟不先，鲜能守素质。况乎傲雪霜，恃此姗姗骨。树骨于未寒，敖熊且剪灭。采无栗里陶，餐乏三闾屈。何必故迟回，虚誉盗高洁。但经一味凉，足洗三伏热。芳菲在及时，位置任造物。并约岭上梅，先报春活泼。如是称晚香，如是称隐逸。"}