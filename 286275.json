{"id":"286275","title":"瀚海·瀚海赤沙赤如赭","dynasty":"清代","author":"李锴","text":"瀚海赤沙赤如赭，绵亘大漠无端倪。星汉界天海界地，其广千里狭半之。飞鸟解羽或傅会①，游鱼蕴石良神奇②。红鹾曝日水咸苦，谓陆为海其以兹。革囊载水乃可渡，不者人马皆渴饥。汉家健儿数绝此，几人生全几人死。海西落日大如轮，故鬼啾啾叫新鬼。"}