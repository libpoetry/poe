{"id":"1089372","title":"次韵袁尚书同年巫山之什","dynasty":"宋","author":"许及之","text":"我本山泽之臞姿，出处相较黠与痴。生当浙东岩壑地，閒觉壶中光景迟。井蛙敢从海若语，雁荡断谓天下奇。一从天柱想突兀，便觉屏嶂排参差。盍归乎来归未得，今吾非故吾何之。南官祝融常在望，北征太行长相随。几欲拓开令混一，虽愧力乏犹忘疲。故人将指镇巴蜀，大江扬舲张虹旗。经行先须实古锦，及境方要褰赤帷。阳侯似知公得句，吴榜自舞山折枝。有客忽传巫山高，长安不复纸价低。阳台从昔誇词赋，大夫无乃姑戏嬉。山川合因云雨祀，神明何得亵渎为。牵牛织女誇自古，小姑彭郎讹一时。三复新诗有如此，尽洗遗恨从今兹。蜀道虽云在天上，政誉巳逐诗声驰。世情向背南北阮，人物好丑东西施。愿君沧溟恢宇量，听彼瓶罂居井湄。已为下户蠲逋赋，更要全蜀俱信眉。长安父老久延颈，关外饟馈宽张颐。寂寞恐有玄尚白，留落得无素染缁。规模久矣欣济济，民俗定尔臻嘻嘻。公归得政公何疑，勿为风月镌峨嵋。归来要续峿溪颂，已赋中和宣布诗。"}