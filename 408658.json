{"id":"408658","title":"瞿塘峡","dynasty":"近现代","author":"李超琼","text":"蜀江苦被蜀山束，奔流斗入山之腹。滟滪堆前势更横，百万轰雷走深谷。浪花喷薄夔门开，急溜倒射盘涡回。两崖巀嶪一千丈，天光不到阴风来。阴风吼处舟如簸，左转右旋飞箭过。狰狞怪石嵌空悬，欲落不落鬼胆破。何人凿壁缘縆上，铁锁销沉东去浪。荒唐争说孟良梯，不为公孙一悲怆。公孙霸业今何有，逆滩疑挟白龙走。赤甲山高失险巇，封箱更为谁扃守。忽惊黑石江心立，百呼狂叫飞桡急。一瞥安流下带溪，回头尚听哀猿泣。"}