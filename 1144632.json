{"id":"1144632","title":"王可交升仙台四首","dynasty":"宋末元初","author":"黄庚","text":"人去台犹在，飞升事可嘉。神仙多变幻，尘世总虚花。炼气颜难老，劳心鬓易华。千年留古迹，题咏属诗家。异人钟秀气，草木亦精神。见说为渔父，谁知悟道真。仙家多胜景，世路有迷津。安得骑黄鹤，相随入昊旻。我来闲吊古，触景觉凄凉。踏石云侵履，扪萝露湿裳。森森林木茂，馥馥野花香。寺近寻僧话，谈禅坐竹床。"}