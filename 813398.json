{"id":"813398","title":"同李筠舫罗沁吾黄肖山游葛岭","dynasty":"清","author":"李枝青","text":"直拟松颠叩寺扃，天梯九十二层经。僧披宿雾开精舍，人御罡风立画屏。湖影一痕浸城郭，江声三折下沧溟。依然伟观成终古，谁向山椒再筑亭。初阳台迥出烟霞，后乐园荒噪乱鸦。仙令飞升仍有冢，相公赐第竟无家。阁光蘸碧岩围竹，云气蒸香坞焙茶。剩有苏公遗刻否，重来石壁剔苔花。"}