{"id":"778526","title":"沁园春  题王婿五文小像","dynasty":"清","author":"宋琬","text":"楚楚五郎，有美清扬，杂佩琼瑛。羡白玉床边，右军坦腹，乌衣巷口，小女提罂。二十年来，居诸荏苒，惊见儿曹项领成。还听得，惹旁人争说，玉润冰清。更怜磊落英英。似遏末封胡旧有名。喜蜡屐重来，同探禹穴，貂裘垂敝，且住吴城。伏枥悲歌，题桥壮志，千里骅骝待一鸣。吾衰矣，赖门楣有客，归老柴荆。"}