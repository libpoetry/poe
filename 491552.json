{"id":"491552","title":"寄赠曾文祥","dynasty":"明","author":"刘崧","text":"十年不见故人面，秋风吹云隔山县。当时相遇潋江亭，感子哀吟泪如霰。山川莽莽生风尘，道路东西长苦辛。鬓毛萧索易成老，肝胆轮囷空向人。金精洞前偶相访，一读新诗一惆怅。短章孤韵破岑寂，长句雄辞入悲壮。杜陵布衣日烦忧，闾阎小儿狐白裘。文章有神足自托，富贵无分吾何求。平原信陵骨已朽，折节好贤竟谁有。苍苔茅屋双短屐，落叶离亭一樽酒。丈夫意气未可摧，临汝田园须早回。成名岂必在朝市，自古云林多异才。"}