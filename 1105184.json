{"id":"1105184","title":"再到积庆坟庄即事偶成","dynasty":"宋","author":"文彦博","text":"不到伊川八九年，重来风物尽依然。惊回俗梦鸣皋鹤，洗净尘襟漱玉泉。绿筱侵阶当蕙帐，苍霞满目对松阡。天怜老懒优深处，罢听晨鸡彻晓眠。郊园乍适疏慵意，勉强逢迎已不能。赤米白盐充野馔，蕉衫芒蹻见山僧。含风古木遮檐角，漱玉清泉泻石棱。田父相过复相劝，早归林下醉腾腾。"}