{"id":"797668","title":"八声甘州 秋日侍莲甫舅氏游摄山","dynasty":"清","author":"袁绶","text":"认丹崖翠巘影钩连，别有洞中天。恰秋空云净，斜阳一抹，红挂峰前。楼阁玲珑不断，只合住飞仙。何处晚钟起，敲破苍烟。重倚松亭伫立，指水流花淡，泉喷珠圆。忽怒涛风卷，暝色上松巅。有冲寒、两三来雁，写新愁、欲下又回旋。低回处、再来蜡屐，知是何年。"}