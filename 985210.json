{"id":"985210","title":"瓶水生数花须臾有蜂来集感而赋诗","dynasty":"宋","author":"郭印","text":"折花养瓶水，老眼聊自怡。案置须臾间，游蜂已著枝。嗅香起还泊，??动天机。不知何方来，神速乃如斯。宇宙一气通，万类不相违。石虎没劲矢，竹龙化清陂。矧兹抱灵识，倏与吾心期。吾心未专寂，举念物先知。千生风轮转，都缘爱欲移。勉哉学坐忘，宜默同木鸡。无中产物象，显晦随所之。超然合大空，鬼神莫能窥。"}