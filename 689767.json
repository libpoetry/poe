{"id":"689767","title":"广东省郎观子毅翩翩佳公子也读书能诗甚闲于礼以省命辅予安南之行雅相敬礼予暂留龙江君与士良典簿先造其国正辞严色大张吾军今子毅北辙而予南辕家贫旅久复送将归深有不释然者口占绝句四首以赠诗不暇工情见乎辞云尔","dynasty":"明","author":"张以宁","text":"江头一别两踌躇，半载相从千里馀。君向番禺我交趾，若为频寄几封书。东原典簿好斯文，能赋能言更有君。白发老夫犹绝域，羡君归去上青云。道傍迓骑走缤纷，旗旆飞扬鼓角闻。到处聚观天使贵，老儒何以报吾君。闽山灌木翳先庐，七十炎荒更久居。君倘朝京烦一问，老妻弱子近何如。"}