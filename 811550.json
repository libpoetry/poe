{"id":"811550","title":"南海杂诗三首","dynasty":"清","author":"史申义","text":"石壁猩猩语，惊心百粤东。四时山叶绿，五夜海霞红。日月摇溟渤，星河浸祝融。鹧鸪飞不断，只在荔支丛。晓上越王台，扶胥海色开。山连鳌阙近，潮射虎门回。洒座荔奴雨，吹香椰子杯。崎岖未朝汉，割据亦雄哉！海雨花阴候，春泥屐响声。鸦鬟簪抹丽，纨扇过清明。玳瑁潮通市，芭蕉绿上城。昌华鼓舞院，销尽美人情。"}