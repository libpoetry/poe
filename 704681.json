{"id":"704681","title":"久雨遣怀六首","dynasty":"明","author":"薛瑄","text":"客居连市井，积雨竟朝昏。屋漏频移榻，泥深少出门。窗风侵座冷，檐溜入宵繁。赖有诗驱闷，无劳问酒樽。秋来常苦雨，风气早生寒。小鸟投林急，高鸿下食难。奔流淹古道，密雾隐前山。试诵停云句，中怀独未宽。连日对秋雨，其如客思何。泥涂宁出户，流潦欲成河。生菌井阑遍，积苔墙角多。无由访知己，遣兴且吟哦。泥泞不可出，茅斋静坐时。怀贤寻往传，课子诵新诗。近悟柔为胜，深知巧是非。雨声杂凉吹，萧飒发清机。密雨洒如丝，凉风散漫吹。泥途殊汨没，茅舍久淋漓。秋意心先得，虫声耳独知。田家望收穫，何日静云霓。小窗听雨坐，灯影照孤吟。谁识无边道，元同不外心。客襟澄夜气，檐溜滴清音。诗就无馀和，悠悠思转深。"}