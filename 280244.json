{"id":"280244","title":"晋斋词家函询贱辰作此报之并柬诸亲友","dynasty":"现代","author":"周采泉","text":"来书询贱辰，马齿承牢记。我生值辛亥，武昌已起义。四明易帜日，呱呱甫堕地。蓬门远尘嚣，山陬临海澨。虽入典午年，犹存秦甲子。倏忽七十载，坐看居诸逝。徒靡太仓粟，无一善可纪。今忽辱众问，想有馈赠意。何功又何劳，安敢拜高谊。君文富八斗，下笔风雷起。神交酬唱频，伟制珍藏弆。我厌阿谀辞，浮言堆满纸。誓不征题咏，鸠祝良可已。又因云山隔，切莫致甘旨。燕楚嗜好殊，邮驿增繁费。京津集名流，为我搜墨戏。予诛亦予求，怡情足欢喜。信笔作覆书，其颜亦厚矣。诗格偶翻新，试学方尔止。眷注感情亲，天涯数知己。"}