{"id":"292388","title":"绮寮怨·早春有忆，用美成韵","dynasty":"现代","author":"张仲炘","text":"料峭东风吹面，酒和春共醒。尚记得、堕珥瑶阶，尘香浅，小步芳亭。梅花依然笑靥，云阴翳、旧日鸾镜青。更背人、凤箧重窥，空千纸、麝墨红泪盈。遍数浪游倦程。蓬山万里，何缘再见飞璚。夜笛歌清。枕屏畔、几回听。珠帘细温尘梦，总未省、曲中情。迢遥绛城。鸳机锦字断，残漏零。"}