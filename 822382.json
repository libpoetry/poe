{"id":"822382","title":"瑞龙吟 邛都本事，借清真韵","dynasty":"清末近现代初","author":"周岸登","text":"邛都路。愁浅跳舞锅桩，际天花树。凄凉持节文园，绣衣负弩，牵情是处。屡延伫。凭吊冕山孙水，镂关开户。何须典册高文，也应自笑，题桥旧语。前度。临邛酤酒，鹔鹴轻贳，庭花差舞。生恐倦游相从，眉黛非故。琴心赋笔，安用钱刀句。低回尽、蛙泸镜影，虹桥弓步。泪洒南云去。暮霞散彩，春蚕乱绪。池柳缫千缕。归梦远、西窗灵风催雨。瘴花似雪，木棉成絮。"}