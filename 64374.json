{"id":"64374","title":"戴文进溪山春雨图","dynasty":"明代","author":"陈凤","text":"林间雀声急，知有少女风。溪云挟雨至，倏忽弥春空。霏霏湿尽山桥路，行人冲雨行唤渡。沾泥涉险亦何为，兴来疑向若耶去。山环水绕路不分，绝径乃有逃名人。贪看秀色卷帘坐，不觉岚气侵衣巾。林花落地半随水，流向前溪犹未已。新水才添势正雄，客舟多系垂杨里。意匠经营何太奇，空堂素壁迥含姿。恍然对此翻自讶，如在山村看雨时。"}