{"id":"117476","title":"次韵顿起考试徐沂举人见寄","dynasty":"宋代","author":"苏辙","text":"齐楚诸生俨鞸绅，人人愿得出君门。衔枚勇锐惊初合，弃甲须臾讶许奔。细读未辞灯损目，久留终厌棘为藩。定应亲刈翘中楚，把卷喧呼半夜言。老年従事忝南京，海内交游尚记名。怯见广场心力破，厌看细字眼花生。新科未暇通三尺，旧曲惟知有六茎。空忆倚楼秋雨霁，与君看遍洛阳城。"}