{"id":"431776","title":"去年桃花盛开，与朱姚二君聚饮于河东运河岸畔李氏园中。今花又开而朱君馆于他乡。余赴城北游，喜独姚君仍赴杏林。翌日以七绝二首见示，有“独立花边发浩歌”、“每遇芳晨怀旧友”之句，作二首答之","dynasty":"近现代","author":"刘清漳","text":"一地看花两地分，抚时追忆怅离群。笑侬忘却前时约，惹得良朋立晚曛。杏林明岁再同游，岂为贫居惜杖头。大好春光留不住，落红满地又添愁。"}