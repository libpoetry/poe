{"id":"1231833","title":"范宽小雪山","dynasty":"元","author":"于立","text":"山人昔日住山中，山中酒熟蒲萄红。山人醉卧呼不醒，浩荡十日吹天风。梦驾天风度寥泬，贝阙珠宫互明灭。玉龙千尺拥冰髯，手挹银河弄明月。仙人劝我金屈卮，更吹白玉双参差。东风琪树花如雪，千片万片凌空飞。恍恍魂神逐烟雾，起来却蹋孤山路。瑶华满地不堪拾，骑驴直上梅花墓。范宽善画老有神，恍然见我梦中身。烦君更向溪桥畔，为写当时踏雪人。"}