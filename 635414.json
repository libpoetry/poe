{"id":"635414","title":"赠颜雪仙","dynasty":"明","author":"成鹫","text":"严城细柳垂丝丝，门施行马罗健儿。野人怀刺不敢入，区区梦想非翁谁。此翁知我良不浅，笑我知翁才一面。城中大士城外僧，神交岂待频相见。去年过我看白莲，双眸炯炯神浩然。今年花开客不至，几回埽径迟高贤。朝来主人敬爱客，虎帐吹笙布重席。穆生不饮醴亦陈，三爵为翁泻云液。满堂欢笑胡为乎，相闻上客悬雕弧。山僧不知老将至，大人寿考当何如。先生神骨如孤鹤，我作秃鹙随饮啄。先生直节如乔松，我为散木甘龙钟。先生文章如白璧，我作珷玞还瓦砾。先生词赋如珠玑，我乃蜣丸充佩祎。先生可行亦可止，一片閒情托流水。我将行脚仍蹉跎，心在空山身在市。先生可望不可亲，长天朗月无纤尘。我当出世难免俗，涅恐或缁磨或磷。自写长篇遥寄祝，恕我登堂理巾服。他时相见问生缘，六六原来三万六。"}