{"id":"640097","title":"赵仲穆山水图为郎中董君美赋","dynasty":"明","author":"汪广洋","text":"吴兴山水称奇绝，欲往见之不可得。山如游龙水如练，寤寐神交久相识。去年东征震泽归，偶向吴兴泛夕晖。浮玉山前酒初熟，碧浪湖中鱼正肥。径从买鱼酌白酒，短篷系在沧洲柳。看山饮水无了期，雪花飞来大如手。山苍苍，云茫茫，别去怀思山水长。今年触热上齐鲁，直驾天风辞豫章。江湖蛟鼍宅，淮蔡鱼龙乡。黄河下泻神激扬，一息泰山青在望。比来宴坐观清济，却忆雄飞数千里。东掖郎官尤好奇，酌我春风紫薇底。手提名画山水图，派出吴兴松雪里。求我试作山水歌，为我素知山水美。展图累日怡心神，水绿山青太逼真。联镳二子谩驰骋，我亦况是丹青人。吴兴书法妙天下，笔意寻常寓图画。一水一山蟠籀文，裴迪来时绝惊讶。君不见司马迁，生平足迹半山川。主经奴史走百氏，回得山川一气先。愧我长年事奔走，耿耿胸中复何有。雕虫刻楮殊未工，默对江山玩星斗。"}