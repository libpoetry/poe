{"id":"829270","title":"凤栖梧","dynasty":"清末近现代初","author":"汪东","text":"水北楼台梯径绝。碧瓦霜明，照眼枫成缬。棐几香炉亲拂拭。愁心翻共炉烟结。一昔同欢三载别。怪底清蟾，夜夜多离缺。书尽盟言千万叠。他生缘会终难说。桃李芳辰回记忆。不共春游，祖宴情悽恻。挥手出门天似墨。留君不住君安适。沧海横流单舸侧。跋浪鲸鱼，首尾无终极。海底沈珠收不得。珊瑚网细劳空织。涧谷参差花似绣。万里归来，正值清明候。怊怅吴宫埋玉久。不堪持荐盈觞酒。丛菊有芳兰有秀。箫鼓鸣时，尚想横汾奏。一曲秋风风起后。落红亭畔休回首。草长江南三月暮。剪烛西窗，却话巴山雨。天水迢遥人独去。当年是我来时路。撩乱情怀谁与诉。写恨蛮笺，隐语君知否。赤凤还教飞燕妒。杨花拾得无归处。路转台城行荦确。缓过长堤，弄影鱼惊跃。钓罢更寻洲嘴泊。樱桃花下深深酌。归晚明镫遮绣幕。赢得诗牌，笑里金钗落。往事偶然閒道著。无端羞晕双眉萼。巧笑曾波回美盼。解惜流光，自度新声遍。谁道曲终人不见。仓琅那有交飞燕。马上琵琶弹别怨。青冢黄昏，未觉明妃远。海水西流天北转。晦明异处难为恋。老去心情追少日。把酒听歌，曾傍妆台侧。人与梅花堪匹敌。疏梅开后长相忆。忍泪不成珠暗滴。重理银筝，试手筝弦涩。十二阑干楼百尺。楚云一去无踪迹。离合悲欢多少事。独坐秋窗，残烛销成泪。黄叶满阶啼络纬。几枝菊影供憔悴。四十余年如梦里。万绪千端，展转思量起。欲遣閒愁除是醉。不然长夜如何睡。"}