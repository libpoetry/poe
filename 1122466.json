{"id":"1122466","title":"浣溪沙","dynasty":"宋","author":"姜夔","text":"著酒行行满袂风。草枯霜鹘落晴空。销魂都在夕阳中。恨入四弦人欲老，梦寻千驿意难通。当时何似莫匆匆。春点疏梅雨后枝。剪灯心事峭寒时。市桥携手步迟迟。蜜炬来时人更好，玉笙吹彻夜何其。东风落靥不成归。剪剪寒花小更垂。阿琼愁里弄妆迟。东风烧烛夜深归。落蕊半黏钗上燕，露黄斜映鬓边犀。老夫无味已多时。"}