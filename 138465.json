{"id":"138465","title":"闻同庚不幸有感","dynasty":"宋代","author":"吴芾","text":"我生甲申岁，同岁知几人。十中无一在，使我涕陨巾。尝试屈指数，谁登要路津。不过五六辈，踪迹半已陈。其一最先达，进为国大臣。宠荣无与比，近亦以讣闻。顾我何为者，本是陇亩民。持橐已过分，寿更近七旬。独恨苦拘缚，归志不得申。天复放我归，遂此自由身。湖山堪寓目，风月足怡神。有花我共醉，有鸟助我吟。若不自娱乐，开口对芳辰。却恐泉下客，笑我浪苦辛。虽生亦何益，徒负百年春。"}