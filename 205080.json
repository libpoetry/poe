{"id":"205080","title":"送昭敏首座","dynasty":"宋代","author":"释重显","text":"君不见，鹫峰胜集，百万茫茫等闲过，坏衲之外皆清堕。君又不见，熊岭孤运，岁月索索艰难生，深雪之中有一箇。宛转流落千馀年，危分崄布空平阗。弁龙蛇兮眼何正，擒虎兕兮机不全。石窗四顾沧溟窄，寥寥不许白云白。掣断金锁天麒麟，高举铁鞭击三百。犹轻舍，争知也，别有七星光斗射。风前把欲赠行人，将报不平绕天下。"}