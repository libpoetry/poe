{"id":"1059141","title":"将往昭州示柄","dynasty":"宋","author":"邹浩","text":"与汝暂相别，南作昭州行。昭州距零陵，坦坦十日程。音信易来往，勿动异乡情。但自勤读书，思索厥义精。圣贤如日月，为汝出光明。脩身识根本，力践以其诚。发为文字间，笔墨自纵横。零陵豪杰士，张邓尤高名。汝其师事之，北面听指令。分阴古所惜，况乃汝后生。省定汝母外，谨勿他事萦。皇恩极天地，我罪终从轻。还家知有时，欣见汝向成。用为祖母寿，慰叔及弟兄。携汝返乡国，重增门户荣。"}