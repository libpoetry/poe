{"id":"693721","title":"道院夜酌联句三首","dynasty":"明","author":"陆深","text":"月色虚窗逗客灯，坐疑身是玉壶冰。仙源几曲尘踪隔，云路千重浩气凌。小鹤立庭浑似约，清风入座镇相仍。何当漏下催归骑，离合其如重友朋。深深帘幕晚风清，满座衣冠四海情。宫漏隔花仙掌近，月华如水帝畿平。皋比有道怜张子，宣室多才爱贾生。红烛烧残诗兴远，赏心谁复谓难并。月光刚照蕊珠宫，对酒论文兴正浓。楚水昨怜何逊至，吴宗远愧陆机同。天连乡国俱为客，地借山家幸有公。花雨坐深云洞閟，共看彩凤下梧桐。"}