{"id":"184730","title":"次绿字韵·会前南山青","dynasty":"宋代","author":"曾几","text":"会前南山青，舍后北山绿。扪萝陟其巅，策杖绕其足。中间奇绝处，青里见心腹。登临岂不佳，老境日以蹙。谁知怪石供，能坐我郊牧。政应索幽遐，何惮越川渎。嵚崎庾岭南，美者色苍玉。赏音无东坡，尤物多跧伏。今年致书求，屡以可否卜。故人为遣送，健步远相逐。虽非古仇池，要是好崖谷。似为天所矜，此段独从欲。深惭舁致重，路转知几曲。安得沧海神，鞭笞使之速。"}