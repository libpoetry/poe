{"id":"621759","title":"良乡道中","dynasty":"明","author":"郭之奇","text":"涩路如披棘，停车自咡嚅。王事趣之去，原隰一征夫。途光荒夕照，所见但飞鸟。飞鸟鸣不已，客意愈踌躇。秣马昏林下，孤村半有无。啼獋攀前辙，奔狼迫后驱。呼仆环刀剑，弓衣学短襦。自顾非行伍，束身似全诬。特以居行少，无人道我迂。私闻童仆语，作此诚区区。本为观文往，何乃武容粗。无多剑与矢，缓急安可需。汝辈安知此，我意岂全躯。先生威天下，新制重矢弧。积叠三军众，存名亦执殳。将求缓急用，于此未全殊。今古戈矛客，请率以癯儒。慎旃无复道，寄身在远途。"}