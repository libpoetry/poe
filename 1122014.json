{"id":"1122014","title":"贵溪道中四绝","dynasty":"宋","author":"郑刚中","text":"人见寒云冻欲垂，喧呼争愿玉花飞。谁知万里征途上，季子囊中未有衣。竹边小径跨寒溪，息念临流万虑非。山鸟不知幽客意，背人相顾却惊飞。村村土物各风烟，物性无私祗自然。敛翼汀鸥随水下，藏头野鸭傍沙眠。晚投村舍款柴扉，一望门前野色微。西日堕云斜照尽，半山秋雨落馀飞。"}