{"id":"647618","title":"书巴陵女子诗于文丞相诗后","dynasty":"明","author":"王汝玉","text":"襄阳城上降旗举，回首烽烟昏鄂渚。忠臣不独李洺州，节义更有巴陵女。巴陵女子魏公孙，结发归向□□门。南来故族多衰替，唯有安阳家范存。当时仓卒罹锋镝，猛士雄夫犹丧色。从容溅血写罗裙，此志谁与巴陵敌。宋家宗社三百年，奸臣卖国真可怜。安知杀身成仁者，乃在银台宝镜前。长江滚滚流沧海，埋玉沈珠竟何在。夜深月照海门秋，当与巴陵并光彩。后来青史知属谁，名氏不共□妻垂。愿书文相哀愤什，继录巴陵慷慨诗。"}