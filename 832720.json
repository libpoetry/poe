{"id":"832720","title":"高阳台 除夕闰生宅守岁","dynasty":"清末民国初","author":"朱祖谋","text":"药裹关心，梅枝熨眼，年光催换天涯。彩胜迷离，忘情红入镫花。常时风雨联床地，付冷吟、閒醉消他。更休提，束带鸣鸡，列炬飞鸦。惊心七十明朝是，甚两头老屋，旧约长赊。醉倚屠苏，宁知肝肺槎枒。干戈满目悲生事，对阿连、休话无家。却因依，北斗阑干，凝望京华。"}