{"id":"708295","title":"贺新郎 其四 端午和刘潜甫韵","dynasty":"明末清初","author":"尤侗","text":"小满吴蚕吐。乍阴晴、春红消歇，黄梅迎暑。刮眼风尘纷未了，遍地蒲人艾虎。何处觅、龙舟竞渡。横笛短箫江上远，但关山、烽火传鼙鼓。请拔剑，为君舞。花花世界遽如许。算英雄、百年成败，一杯残醑。金紫貂蝉长在否，不抵枕中炊黍。又看尽、蛮争触怒。读破离骚还痛饮，叹吴侬、更比湘累苦。只一醉，忘今古。"}