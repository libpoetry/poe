{"id":"1029501","title":"永遇乐 春情","dynasty":"宋","author":"解昉","text":"风暖莺娇，露浓花重，天气和煦。院落烟收，垂杨舞困，无奈堆金缕。谁家巧纵，青楼弦管，惹起梦云情绪。忆当时、纹衾粲枕，未尝暂孤鸳侣。芳菲易老，故人难聚。到此翻成轻误。阆苑仙遥，蛮笺纵写、何计传深诉。青山绿水，古今长在，惟有旧欢何处。空赢得、斜阳暮草，淡烟细雨。"}