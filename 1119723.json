{"id":"1119723","title":"次韵刘常甫见赠二首","dynasty":"宋","author":"陈造","text":"重来触目总宜诗，颇费行吟与坐思。旧友相过有嘉惠，满篇更喜胜前时。连朝把玩惊飞动，万象低摧受控持。尘翳玉笙嗟耳冷，何人度曲颤鸾篦。笔阵平时枉计功，钝锤那办突铦锋。灞桥雪里嗟良苦，饭颗山头记昔逢。斲句自知穷有相，从人财博缪为恭。彭郎小隐刘郎宅，抖擞尘襟听所从。"}