{"id":"1110771","title":"喜雪","dynasty":"宋","author":"朱翌","text":"待雪多年久未逢，兹辰如望故人风。稍添松顶三分白，独露蕉心一寸红。泥尾可能留雁使，豚蹄何敢谢龙工。不如借取公家氅，著向飞楼缥缈中。今年吉利好人逢，万玉妃来各驭风。客坐暖浮茶乳白，夜堂春动烛花红。心存帝所元非梦，化出天城不用工。却怪浩歌韩吏部，巧分垤处与坳中。嘉瑞真成一旦逢，寄笺天下托鹏风。分无侑坐歌眉绿，但有挑蔬冻指红。画史莫传飞舞势，诗人俱尽琢磨工。此间不见乾坤妙，妙在竹扉山崦中。"}