{"id":"838979","title":"寄祝黄仲训四十初度","dynasty":"清末民国初","author":"许南英","text":"紫云深秀郁磅礴，閒气特钟黄氏族。文采风流世有人，历数殊难更以仆。前有耆旧已云烟，独有今贤迈古贤。弱冠一衿登首选，中年万贯满腰缠。平生嗜好惟文墨，若论青紫何难得。不辞泛海学陶朱，自愿输边同卜式。造福无量惠祖乡，奇人干济侠人肠。国恩三锡颁蒲谷，舆论交孚遍梓桑。去冬阿母瑶池宴，四壁琳琅俱时彦。霓裳旧谱舞仙鸾，琴瑟新婚宣尔燕。强仕年华四十春，东山丝竹济时身。遥知岳降崧生日，定有亚歌欧舞人。菽庄旧有寿星会，论齿迂公最老大。先生生日近迂公，准备花筵同一醉。为公小集兴俱酣，清词丽句满琅函。新诗聊当兕觥酒，珍重春风寄越南。"}