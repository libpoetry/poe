{"id":"350178","title":"海天阔处·春云，和彦清兄韵","dynasty":"清代","author":"程颂万","text":"梦魂比春慵，和愁倚向阑干缺。狞龙出海，满身都带，懒窝云叶。轻欲烘烟，淡疑妨雨，数重纱隔。正神皋昨夜，划开愁界，逗一片、蒙蒙月。怕蹴巫峰仙阙。乍兰宵、楚魂飞越。天东障子，晓来偷变，窈娘衣褶。斗煞梨花，扶慵柳絮，欠些明白。妒红儿立处，髻鬟松了，背东风说。"}