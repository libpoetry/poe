{"id":"571865","title":"游天门关","dynasty":"明","author":"袁宏道","text":"发足自髻石，湾还可四里。一步一惊魂，路荒不容趾。粘壁行刀脊，下视深无底。狂锷搆虚空，痴石缀瘢?。其沙生以坟，其骨污而泚。其草油以丝，其树糟而圯。忽然硗确岩，忽然崩腾水。忽而没九天，忽而九渊起。健夫引长绳，半日一移趾。四肢互相用，臂行足以视。或如鸭折身，或如丁旋尾。或如鷇出壳，或如蟹引跪。又如研古绘，虫蠹蚀丝理。又如读殷盘，聱轧饤奥诡。当其快心意，虚空跃绳妓。少焉筋力疲，蚊虻撼犀兕。须发生烟岚，肌肤碎荆杞。百苦到天门，相对惟口哆。双壁削青铜，飞鸟不能止。一匣衔古光，方空如水洗。阴阳工刻轹，霜雪恣摩砥。万古贮云霞，石纹绣青紫。鉃桐蛇腹段，古钮蛴螬蠡。诘曲史籀画，斑驳朱砂蕊。僧言三十年，兹石未沾履。往时戚将军，架空一游此。长老传白猿，今来猿亦死。是时七月初，寒肌如粟子。引指人人危，回身面而鬼。归来问僮仆，髭须白馀几。破网取珊瑚，判命竞奇傀。"}