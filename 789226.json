{"id":"789226","title":"木兰花慢 舟发丰城，风色甚驶，抵峡江，日未晡也","dynasty":"清","author":"王策","text":"二旬吴越路，憎日夜，打头风。向西子湖边，滕王阁下，细数千峰。凌空。陡看帆饱，趁晴霞削碎一江红。鹢首倒飞白鹭，山头背指青松。冥濛。一色水云同。混混舞鱼龙。看急洑回旋，盘涡撞击，气势豪雄。推篷。高吟未敢，怕飘将馀响落蛟宫。忽忆故园千里，春波窈窕冲融。"}