{"id":"267499","title":"齐天乐·龙池浅色东风缓","dynasty":"现代","author":"朱祖谋","text":"龙池浅色东风缓，春光管城先透。三起三眠，一波一磔，妆点销寒时候。酥钿九九。换新样宫绡，墨尘双逗。鹊尾香中，几呵挥翰玉堂手。清吟天上事远，御屏宣侍处，玉案茸袖。六琯光阴，百年文物，不是寻常怀旧。芳韶尽有。梦不到灵和，雨滋烟溜。自擘菭笺，细填梅蕊瘦。"}