{"id":"1109675","title":"杂诗二十二首","dynasty":"宋","author":"刘敞","text":"五都货财地，车马趋市阛。平明侧肩入，薄暮掉臂旋。意气何所期，盛衰俛仰间。乃知艺利合，厚薄未可原。张陈父子游，一旦复相残。万古称凶终，此独何足言。大火序炎夏，盛阳剧炮燔。空桐疾风来，书景中变寒。皇天自平分，四气尚相干。凉燠异朝夕，万事谁独坚。宛彼风中箨，众芳自此残。至理冥变化，履霜用为叹。至人迈龙德，世岂识潜升。昔在周道衰，伯阳起西征。胡为委一世，畏此网与罾。川竭山亦摧，喟然吾何称。岂不怀徘徊，民言憯无惩。亹亹强著书，后贤以为经。昆崙邈人境，日月相蔽亏。上有仙圣居，帝阍俯崔嵬。王毋坐少广，有娥閟瑶台。弱水不可梁，大荒旷无厓。周穆昔好游，超绝仅能陪。方朔偷桃儿，沈浊何乃来。青鸟通其使，雄鸟为之媒。灵化信难测，真契从此推。勿以隋侯珠，弹雀千仞峰。勿以和氏璧，投人昏夜中。弹雀不可期，投人未必容。大贤恶皦皦，所以明若蒙。积薪莫自高，失马莫自悲。薪积常先焚，马失常复归。人情习所近，物理岂易推。君看祸福间，纷纠如纆徽。朱晖乘馀香，三月觉徂暑。流光不相待，时节犹逆旅。煌煌园中花，零落会见汝。啼鴂鸣空林，良辰竟何许。秋风吹宾鸿，千里飞一息。水阔稻粱寡，天寒霜雪逼。岂不抱远志，憔悴伤颜色。鷾鸸乘春晖，采采华羽翼。侧身袭人间，慧巧谁怵愓。出入金玉堂，户牖初不隔。上无饮啄患，下有居处益。胡为事高远，肮脏莫自适。驽骀不下厩，骐骥行万里。劳逸谁为多，刍豢复谁美。天机信其宜，人事亦何耻。世无王乐徒，骏骨或空死。悠悠浮空云，明晖何倏忽。造物固难恃，变化亦仓猝。响莫为雷霆，明莫为日月。日月易遮蔽，雷霆易奔绝。古风不可复，习俗已久敝。咄嗟忠与信，流荡为诈术。诈忠惑其君，诈愚安其身。色厉内以荏，行违貌取仁。三年始横流，后来更日新。至公弃涂炭，正道败荆榛。已矣千载后，谁能反其身。毁巢凤不至，竭泽龙不游。贤者有所归，得非龙凤俦。周公下白屋，圣德被九州。赵禹谢宾客，汉朝以为优。浇淳不相袭，用舍何其缪。苟循一身利，不为万姓谋。哀彼杖杜诗，死生遗道周。皇天不绝命，百姓何震愆。岁暮霜雪至，悠悠事南迁。羁鸟哀去巢，游鱼乐怀渊。如何道旁子，逝将不复还。西望周郑郊，顾想河洛间。伯鱼不可作，涕流为沦涟。爨桐深灶下，埋剑古狱间。怨声动旁人，愤气凌彼天。当时颇见旌，后世称为贤。自古闻知音，此事或偶然。嶰山有奇竹，老弃阴崖巅。太丘有神鼎，逃匿千丈渊。光景閟不见，音容杳无传。岂能向时俗，干进心拳拳。世贵一人敌，又称朱丝弦。吾欲评其风，愿君咏此篇。凿井取泉饮，上山采薇食。岂不信憔悴，所愿皆我力。泉也非难致，薇也亦易得。志士耻徒饱，众人苟所获。牺牲畏刍拳，樊笼害羽翼。悟理宜在早，无为晚更惑。蛟龙蟠深泥，鱼龟颇同调。变化且何有，蝘蜓亦可笑。煌煌千金珠，百仞閟其耀。风雷在所遇，隐显始独妙。屈身天地间，微物安得料。伯夷逃西山，尼父居九夷。世苟不我用，我方从此辞。道悠岂忌远，义丰不云饥。世非乏贤士，为问从者谁。由也实好勇，叔齐固同时。舍此乃无人，籧篨而戚施。远矣千岁后，怆焉我心悲。道薄德亦散，功名为时须。用力世所贤，守正众云愚。智者竞蒿目，小人复迩图。悠悠三季后，此风益已渝。安知治未病，舐痔而多车。尧舜无能名，越哉巳矣夫。雍门妙弦歌，哀响激人耳。伟哉孟尝君，慷慨泪如水。当生复念死，谁谓悲能已。丝桐信感人，世固乏之子。昔者有化人，来集周王庭。咫尺逝万里，顷刻超百龄。五音荡心神，耳乱不可听。众采眩其目，不分丹与青。飘鹞惑真伪，恍忽迷窈冥。驰思八极表，讵知日与星。未尝出户牖，自疑涉天廷。左右莫觉悟，兀然殆遗形。祈招作悲歌，圣贤用为经。翩翩丹穴鸟，志在万里外。营营持罦叟，何事守蒿艾。声音可得闻，羽翮不能害。嗟彼雉与兔，首身自此碎。"}