{"id":"1143685","title":"杂兴","dynasty":"宋末元初","author":"方一夔","text":"种竹千竿密复疏，菉猗深处着蜗庐。有床自可安周易，无饭谁教典汉书。叠嶂画屏围棐案，飞泉白练落阶除。绝无半点功名望，一任浮云自卷舒。不露文章世不惊，由来天亦厌虚名。弦歌夫子穷将圣，风雅灵均死独清。其道卷怀何足恨，斯文得与岂无情。长歌独坐沧浪水，休说他年起濯缨。青山相对总仪刑，人世浮华隔几尘。厚味不知菘韭薄，旧衔那似菊松新。银罂豹血争刘项，翠釜驼峰死虢秦。大抵危机随富贵，不曾粘著退閒人。霜风猎猎响林坳，独有寒梅渐作包。倒影水涵窥沼树，浅痕月印上窗梢。绿衣低挂酒初熟，乌帽斜攲门屡敲。花得初阳人得复，俱从颜子结穷交。天地生生不尽仁，惟梅先得一年春。花神铨次初编谱，月老庄严妙写真。索笑暗添风度爽，嚼香清洗肺肝尘。莫嫌删后多题品，自二南来有几人。"}