{"id":"722370","title":"后高凉曲","dynasty":"明末清初","author":"屈大均","text":"不见仙人驾石船，鉴江秋水正连天。石篙撑折三千尺，愁绝蓬莱路渺然。父子捐身百战时，魂随少帝入天池。潘州忠烈推潘氏，一片莓苔蚀旧碑。北向金陵哭旧君，天生忠义在斯文。一师六弟祠宫在，正气苍茫接白云。幸蜀当年扈六龙，凄凉故宅草全封。心伤二帝馀遗诏，泣向三泉见御容。观山近接下宫湾，一棹烟波向夕閒。玉井流从金井出，朝霞飞作暮霞还。宝山春色照珠台，中有龙湫万壑回。父老时时望苍翠，麖鸣知有赦书来。蜃气苍茫望欲无，天边一道限门孤。蚌含明月浮沧海，珠鳖江中亦吐珠。孔雀花时金翠多，自怜文采舞婆娑。珠毛向夕无楼处，飞向人间触网罗。南巴城下绕江流，二广山川此上游。天险可怜资敌国，更无冯盎出潘州。"}