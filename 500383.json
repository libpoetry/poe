{"id":"500383","title":"赋得可怜人度可怜宵","dynasty":"明","author":"张孟兼","text":"灯花剔瘦鬓上蝉，梭鸡雨声泣红绵。瓦盆盛水渴如漆，垂额不照鸦纹玄。青奁无脂陂陀小，单衾著膝看霜晓。饥虫食粉化蛾飞，芙蓉尽乾春燕少。去年买坞种杨柳，春去采芝秋缚帚。荒烟碾尘高似树，蛴螬朴墨入马口。空条渐老月渐稀，月时空有雨洒衣。花房遣梦化为蜜，醒时不见蝴蝶飞。三更食蜜如食淀，寒鸦孤栖不穿线。鬼母轻摇蜀国弦，外孙慵贴邯郸绢。天河水决弓声催，漏板铜销冷如箭。香軿叠绿垂花铃，乙夜采兰烧至丁。忽剪茱萸作秋宛，懒从镜里留星星。龟甲无心老红晕，横取金蚕报双鬓。鹅黄不度□上风，蜡泪新痕为谁尽。"}