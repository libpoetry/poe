{"id":"699825","title":"春风欲半李花尽白聊取一枝为桃增艳二首","dynasty":"明","author":"郭之奇","text":"李花白尽避桃嗔，春使妖红禁学颦。雨后寒轻香自软，日中烟细粉初匀。凄清影弄霜华旧，潋滟枝迎天气新。寄语娇棠休更揉，当年素面果何人。一片霜菲为我留，不须妆点溷清幽。与桃相倚应同好，遣柳斜飞定独愁。綵笔输他珠蕊艳，纸窗拚却玉颜羞。尚馀无数伤春语，未忍花前尽索搜。"}