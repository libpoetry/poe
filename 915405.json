{"id":"915405","title":"怪菌歌","dynasty":"宋","author":"杨万里","text":"雨前无物撩眼界，雨里道边出奇怪。数茎枯菌破土膏，即时便与人般高。撒开圆顶丈来大，一菌可藏人一个。黑如点漆黄如金，第一不怕骤雨淋。得雨声如打荷叶，脚如紫玉排粉节。行人一个掇一枚，无雨即阖有雨开。与风最巧能向背，忘却头上天倚盖。此菌破来还可补，只不堪餐不堪煮。"}