{"id":"693326","title":"残腊写怀","dynasty":"明","author":"苏葵","text":"物态不常故，春光将欲新。谁深丹鼎术，予误白头身。公牍偏妨懒，官资不疗贫。那能如海鹤，一举离风尘。历头随众换，老态自家添。酒不华衰貌，霜能变短髯。声驰犹剑吷，囊口愧锥尖。欲把生涯卜，成都少姓严。予甚怪残腊，留之不少延。逢人闲论岁，屈指遽添年。邓禹缘谁笑，冯唐每自怜。旧盟王子晋，相候在芝田。寥寥青史业，滚滚白头诗。饯岁浑忘老，逢人欲卖痴。耽杯惭侧弁，读易玩颠颐。寄语悲丝客，如今或不缁。"}