{"id":"788768","title":"女冠子 秋雨","dynasty":"清","author":"杜贵墀","text":"乱云低泻，向晚路迷荒野。重阳期近，酿成一种，别样时光，满城难画。渔蓑应未卸，让汝蕨肥鲈美，钓竿闲挂。傍孤舟、冷敲篷背，谁把菊樽同话。阑干曾倚梧桐下。和萧萧残叶，暗逗鸳鸯瓦。冥漾今夜。便梦魂来觅，难驱征马。料偎灯帘罅。听到那边庭院，五更初打。怕隔窗蝉鬓，一声声里，湿将罗帕。"}