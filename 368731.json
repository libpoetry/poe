{"id":"368731","title":"三株媚·登舟山谒成仁祠","dynasty":"清代","author":"杨玉衔","text":"渔樵閒话里。道撄城援桴，鼓声先死。水国山围，算沈沈层壑，藏舟无地。一域同归，碧血绣、苔花浓紫。宫井凄凉，落叶谁题，涎蜗成字。犹识臣心如水。剩满地梨花，闭门亭倚。力谢回天，看浅清瀛海，顿时尘起。日落云颓，堪指点、旌旗残垒。今问江山何似，英魂识未。"}