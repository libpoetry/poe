{"id":"206780","title":"北斋·人情无终极","dynasty":"宋代","author":"叶适","text":"人情无终极，匪陋则求佳。寝处既少安，游燕岂不怀。惟思旧酒务，糟酵茺榛埋。破瓶聚隆垤，新甃连长阶。种竹夹超然，称花绕北斋。及尔风露清，忽感意象谐。幽深容浪蕊，润泽长芳荄。亭亭两高梧，买自娄门街。俟以岁屡寒，窅若万仞崖。吾留能几日，龊龊强安排。方嫌树影瘦，复虑地势{左亻右瓜}。世间香味悦，每与腥羶偕。雅故使郑淆，法语仍进徘。俯同侏儒笑，但恐好恶乖。莫穷有限物，徇此未腐骸。"}