{"id":"264459","title":"春从天上来·壬子立春","dynasty":"现代","author":"王易","text":"如此江山。正玉琯重调，又属明年。前程如梦，风景依然。霎时都化云烟。喜春来天上，晴和候、淑气初还。好春光，是宜春帖遍，爆竹声喧。回思昨宵信息，道鼙鼓蓬蓬，雾满南天。梁燕差池，新巢未得，如今幕上偷安。问君平知否，今后事、概付漫漫。飏春幡、叹一年一度，再见应难。"}