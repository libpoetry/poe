{"id":"431378","title":"开封宾馆偶忆汴京旧事感赋","dynasty":"近现代","author":"王季思","text":"中州旧是帝王州，韩范英灵据上游。地下若逢梁苑客，不容枚马擅风流。欧梅发策试群贤，一榜双星各少年。头白飘零来海上，尚馀残墨写江天。一番寒雨洗秋清，执手相看各泪零。奉旨填词何足羡，勾阑赏鉴胜朝廷。“小楼昨夜又东风，”国破家亡词转工。转眼宣和归寂寞，燕山亭子泣残红。"}