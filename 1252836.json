{"id":"1252836","title":"漫兴十九首","dynasty":"元末明初","author":"王冕","text":"诏布河流复，其功说贾生。岂因疏凿费？恰重战争名。军士虽然散，农人尚未耕。九州多禹迹，何日与君评？燕赵官输急，江淮羽檄忙。山崩云惨惨，河决水茫茫。野客愁无奈，山翁老更狂。途传军士盛，即日下襄阳。草木何摇撼，工商已破家。饶州沈白器，勾漏伏丹砂。吴下难移粟，江西不运茶。朝廷政宽大，应笑井中蛙。四川听雨化，三辅受风清。但得公行道，何劳苦用兵？关山无阻碍，淮甸渐清平。闻说招民义，衔哀事远征。一说妖氛起，生民欲断魂。村墟空壁落，市井变营屯。尽道无生计，谁为奉至尊？吾居更萧索，事业不须论。壬辰天意别，春夏雨冥冥。云气何时敛，江声未得停。书生怜白发，壮士喜青萍。昨夜登西阁，悲笳不忍听。处处言离乱，纷纷觅隐居。山林增气象，城郭转空虚。侠客思骑虎，溪翁只钓鱼。诸生已星散，那得论诗书。辟难人争出，居家我独痴。况兼亲已老，无奈病相欺。湖海迷舟楫，关山振鼓鼙。忘机閒看竹，得兴漫题诗。密树连云湿，荒村入径斜。山童分紫笋，野老卖黄瓜。忽要千钧弩，寻求百姓家。予生为计拙，见景重咨嗟。撤幕愁归燕，颓垣警睡尨。鱼声飞玉署，花梦破璚窗。紫诏传三省，黄巾出两江。何时舞干羽？尽使有苗降。登高聊纵目，怀古忽伤心。北极星辰远，中原草木深。天寒群雁叫，夜静独猿吟。处处知音少，尘埃绿绮琴。干戈犹未定，鼙鼓岂堪闻。忧国心如醉，还家梦似云。关山千里远，吴楚一江分。朋旧俱零落，空嗟白鸟群。湿云垂地重，孤雁入天鸣。到处干戈竞，何时海岱清。孤灯悬古壁，寒漏落空城。可羡商山老，优游待太平。深秋天气好，且喜病魔消。对客论三史，令人愧六朝。山河空板荡，民物竞萧条。白首思无策，甘心学野樵。秋风清瘴疠，明月照山河。绝国干戈少，空城鼓角多。脱巾怜短发，醉酒觉身和。漫对黄花坐，无劳白苧歌。自笑青云远，谁怜白发孤？艰难知道路，潇洒问江湖。事业留诗卷，田园入画图。清高过老杜，囊底一钱无。重阳今日是，风雨满空城。白发殊无赖，黄花似有情。山寒孤树老，江净众鸥明。且愿烽尘息，讴歌乐太平。雨阻龙山会，云荒戏马台。且看黄菊放，休待白衣来。事业书千卷，功名水一杯。登临聊复尔，吟啸漫徘徊。吟诗怀杜甫，持酒看吴钩。落叶千林晓，飞鸿万里秋。只嫌风俗变，不为别离愁。向晚闻征鼓，徘徊倚小楼。"}