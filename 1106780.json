{"id":"1106780","title":"挽邵公容春","dynasty":"宋","author":"王柏","text":"北风猎猎兮申原之幽，玄扉启兮灵辰不留。苏黄之像兮俨其如在，容春之人兮杳不可求。一棺兮厚德，万古兮高丘。申原幽幽兮北风正高，薤露一声兮山鬼夜号。吉人考终兮如蜕，遗编不朽兮风骚。一丘兮安固，万古兮滔滔。北风北风兮丹旐飞飞，申原迈迈兮铎声孔悲。素缰栾栾兮二子皇皇，如有望兮魂其来归。地有灵兮人杰，表尔隧兮丰碑。"}