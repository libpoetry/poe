{"id":"197968","title":"放鱼·有客持巨鱼","dynasty":"宋代","author":"李复","text":"有客持巨鱼，造门前自陈。敢致子产馈，可待姜侯宾。野人不知薄，但愧心美芹。横盘五尺余，飞光生目轮。高鬣丹砂尾，长须黄金鳞。倔强忽起立，意气如有神。口颊虽噞喁，哀诉何能伸。嗟哉自潜泳，胡遘网罟屯。使居江湖间，藏器养其身。得时感灵变，呼吸乘风云。奋迅弥宇宙，洗涤万物新，胡忍事一饭，遽使刀俎亲。无罪就死地，恻然伤吾仁。解之谢来客，放尔归通津。不期明珠报，相忘乃吾真。此去戒前祸，芳饵为祸因。送尔吾自往，世有郑校人。"}