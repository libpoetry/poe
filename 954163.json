{"id":"954163","title":"送徐生之渑池","dynasty":"宋","author":"欧阳修","text":"河南地望雄西京，相公好贤天下称。吹嘘死灰生气燄，谈笑暖律回严凝。曾陪樽俎被顾盻，罗列台阁皆名卿。徐生南国后来秀，得官古县依崤陵。脚靴手板实卑贱，贤俊未可吏事绳。携文百篇赴知己，西望未到气已增。我昔初官便伊洛，当时意气尤骄矜。主人乐士喜文学，幕府最盛多交朋。园林相映花百种，都邑四顾山千层。朝行绿槐听流水，夜饮翠幕张红灯。尔来飘流二十载，鬓发萧索垂霜冰。同时并游在者几，旧事欲说无人应。文章无用等画虎，名誉过耳如飞蝇。荣华万事不入眼，忧患百虑来填膺。羡子年少正得路，有如扶桑初日升。名高场屋已得俊，世有龙门今复登。出门相送亲与友，何异篱鴳瞻云鹏。嗟吾笔砚久已格，感激短章因子兴。"}