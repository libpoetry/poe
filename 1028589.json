{"id":"1028589","title":"送淮东田制干回司","dynasty":"宋","author":"蒲寿宬","text":"青青拱把木，人见毫芒时。只恐不早种，既种何用疑。枝条日已茂，雨露日已滋。摇本固不可，爪肤复奚为。惊飙屡欲折，积雪久自支。昔日靖郭君，四十馀男儿。中有不举子，其事乃甚奇。驰声自薛起，有谁敢齐窥。君今已骑鹤，莫问腰缠资。主人今晋公，相量千顷陂。溲勃且并用，参苓恐无遗。相如谕蜀檄，昌黎从军诗。倘可露一斑，岂无诸公知。君来甫两月，云雾才一披。非敢事偃蹇，禽鹿不可羁。勿诧我泉石，恐为君瑕疵。吾且自笑我，人知我为谁。"}