{"id":"740533","title":"海云歌","dynasty":"清","author":"周大枢","text":"吾闻海上三神仙，曾城十二虚无间。巨鳌赑屃顽申秃，乘风徙去乘潮还。秦皇汉武无仙骨，不见金银耀宫阙。定识徐栾非浪言，真有蓬壶浮硉矹。东牟秋晚碧宇澄，阳乌浴翼投沧溟。浮云一朵起天际，绵邈千里连苍青。奇峰复岭倏腾掷，五岳真形变顷刻。赤城霞标建高紫，匡君瀑布垂修白。卧对真如宗少文，琴响泠冷动四壁。忽从浮槎弱水西，丹邱缥缈望丹梯。栖台百座林端出，鸾鹄千群烟际迷。拍肩把袂飞仙人，毵㲚羽服青霞裙。呼之欲下不肯下，笑我裋褐身贱贫。我宁住世趋埃尘，略欲识字窥皇坟。但作顽仙何足珍，上界官府还纷纷。亦有赤砂与白鹄，行人牛马车轮囷。若烟非烟缦五色，窈窕锦绣开青旻。信知造化弄奇诡，不独珠宫幻蜃市。我作长歌歌海云，萧萧声卷秋风起。"}