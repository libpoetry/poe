{"id":"1108523","title":"题唐察院诗卷二首","dynasty":"宋","author":"刘克庄","text":"细读公诗屡绝编，心知妙处口难传。言言箴儆堪垂世，历历行藏自谱年。但觉朱弦馀倡叹，不烦玉斧更雕镌。小儒可是通身胆，拟为坡仙注大全。不见林夫与子方，坦翁健笔亦堂堂。孝诚亲有终身慕，忠爱君无一饭忘。铭座六章韦作佩，入台五字铁为肠。未应径欲投吟社，谏草长留御榻傍。"}