{"id":"668992","title":"射虎行","dynasty":"明","author":"沈鍊","text":"问君何为好射虎，虎能食人人受苦。人家积粟养牛羊，牛羊食粟喂虎狼。食羊犹尚可，食人愁杀我。牙爪夹妖魔，贪嗔急于火。人失智，虎有威，说着射虎人惊疑。有客驱车过山麓，力高卞孟心机足。张弧挟矢设网罗，虎亦闻之生觳觫。嗟哉嗟哉虎本愚，天帝念之为愁吁。虎若不食人，客亦无所嗔。"}