{"id":"420644","title":"满江红 其四 终宵不寐，愁思如结，再用前韵","dynasty":"近现代","author":"许宝蘅","text":"蹙损眉峰，最心怯镜窥鸾箧。久抛却，心机锦字，秦筝银甲。灯影凄离怀素壁，角声幽咽鸣荒堞。更教依，颠倒梦魂惊，难安帖。向何处，鸣长铗。向何处，乞远牒。只鳏鳏愁目，终宵未阖。寄恨无凭秋后雁，寻香已负春前蝶。听萧萧，落叶响阶除，一番劫。"}