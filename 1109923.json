{"id":"1109923","title":"秋兴","dynasty":"宋","author":"吕本中","text":"平畴一望黍禾稀，远树峰峦天外微。水国虾留当鲙鲊，乡园桑尽典秋衣。连翩羽檄荒林下，绎络徵书塞上飞。可是三分才溢额，那知鸿雁野号归。西郊一夕叶初稀，原野荒凉草具腓。荷锸耕夫闲箬笠，从戎火伴急军机。闺中泪雨征衫剪，塞外惊风夜柝依。莫是羽毛零落尽，不堪燕燕颉颃飞。浸满溪烟枫叶纷，嵚崎苍弁入青云。捲堂宋室由来事，逐客秦都曾有文。兔苑圃田间可耨，豹林笔研笑须焚。莫嘲寂寞秋风士，于越当年君子军。清秋风景昼平分，江外波涛惊夕曛。谁误唐家门架史，却来蓬户市租文。树禽惋惜一枝借，野兔何心三窟闻。只恐东南马力尽，祇应契伴驻寒云。"}