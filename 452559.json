{"id":"452559","title":"武川延福寺唐钟传为唐道士越国公叶法善所铸壬辰新正与天吴胜臞乐堂诸君及同事小徐同观","dynasty":"当代","author":"钱之江","text":"老师手鍊苍山精，蒲牢铸就将无鸣。寸莛一效神鬼詟，再之东海尸长鲸。使与闻者跻仁寿，二竖三彭无遁情。想公冠剑称国老，五朝宣力开承平。乃知合有渔阳劫，功成削迹归瑶京。或疑大历公没久，不应点画镌其名。至人与道本游戏，况住金庭无死生。公出则为廊庙具，谪满百年还上清。偶为中兴遗此物，骖鸾归去藏颜形。神灵护持人何有，火蚀不受坚珉贞。山僧閟之逾拱璧，金气夜半冲屋甍。凡物不作千年赏，高炉所赦今连城。此钟况非人世物，世人于此何重轻。为属山僧善视之，勿令飞去追神明。"}