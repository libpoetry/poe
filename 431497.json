{"id":"431497","title":"代寿殷母江太夫人四首","dynasty":"近现代","author":"冯君辉","text":"瑶池日暖绮筵开，青鸟遥从阿母来。一曲云璈声并奏，两行斑綵舞初回。长君濑水饶时誉，仲子梁溪见俊才。最是慈阴长庇护，过险化夷咏兰陔。俭德徽音古亦稀，不嫌粝食与粗衣。周亲时馈监门粟，教子常停孟母机。紫气满庭鸠杖健，丹山万里凤雏飞。百年共祝期颐寿，萱草长隆婺永辉。早知水泮是佳期，临别赠言各有思。一室芝兰开并蒂，几株荆树感连枝。望云每切思亲意，对月应多忆弟诗。预卜德门多喜庆，绳绳缉缉咏螽斯。四德毋忘女史箴，百年好合听琴音。夭桃准拟三春赋，寸草同悬两地心。必戒应知先必敬，宜家最重是宜今。岂惟食性能谙贵，眉样还须问浅深。"}