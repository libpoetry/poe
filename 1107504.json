{"id":"1107504","title":"菊花五首","dynasty":"宋","author":"史铸","text":"不受阳和一点恩，不嫌青女到孤根。年年岁岁花相似，谁为陶潜买酒樽。粲粲秋香雨露葩，天教晚发赛诸花。轻烟细雨重阳节，且尽芳樽恋物华。渐觉西风换物华，秋丛绕舍似陶家。世人若觅长生药，百草枯时始见花。代谢相因寒事催，绕篱疏菊又花开。霜晴日淡虚庭里，多少清香透入来。不是餐英泥楚骚，重阳菊蕊泛香醪。寻常不醉此时醉，陶令抛官意独高。"}