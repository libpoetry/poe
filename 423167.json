{"id":"423167","title":"归朝欢","dynasty":"近现代","author":"乔大壮","text":"锦帕圆兜云鬓发。石黛开眉黄点颊。玉纤解了五铢衣，裲裆遮遍凝脂滑。楚腰刚一搦。影娥池内捞明月。弄潮儿，踏摇声起，争逐银山没。佳节湔裙春浪发。万顷桃花漾红雪。閒云绊惹渚宫疑，酒狂禁忍糟丘渴。金沟题怨叶。稿砧去后音书绝。白狼河，十年征戍，谁问死生别。"}