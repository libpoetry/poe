{"id":"140164","title":"四月二十日领客寻龙井前盟以雨阴晴未定不果","dynasty":"宋代","author":"魏了翁","text":"前期戒宾人，再候苏长公。晨炊马亦秣，宿载车既董。飞廉何方来，横出云半空。便将龙井泉，换却西湖风。公非閟清境，乃似开其逢。烟柳夹大堤，豢荷点清穹。水涵乱云白，露湿钱照红。不是我辈人，此味谁与同。神閒等喧寂，意适无西东。观鱼滋有发，归骑春风中。"}