{"id":"814573","title":"台江杂咏","dynasty":"清","author":"范咸","text":"惭愧先鞭早识途，中郎强仕亦非迂。使星民社分三事，地北天南各一区。奉职夙期书竹帛，哦诗好共纪舆图。乘槎吾占瀛壖美，海上三山异两都。茫茫沧海一扁舟，隐约星罗西屿头。山仄远迷乌鬼渡，浪高齐拍赤嵌楼。笑他草窃成何事，冠绝平生是此游。莫向穷乡辨稊米，中原如发十三州。鸡笼岛外近伽陀，色相俱空逸兴蹉。沙起鱼龙红日暝，山号神鬼黑风过。腥涎吞鹿传修蟒，铁甲成船认旧螺。惟有官衙潇洒甚，竹蕉常听雨声多。百年岛屿又重开，可有依人在溯洄。花气长留月下草，春风还发午时梅。客窗诗苦愁遗老，小院兰香爱逸才。凭吊坠楼争死节，田横墓外起荒堆。占风小草宛如蓂，官廨粗营有绿厅。园地惯收百日赤，林间无改四时青。声呼晴雨笼中鸟，语学咮?海上伶。最怪香灯誇七夕，三家村里祀奎星。百钱犹自懒佣工，只爱儿童贱老翁。长袖红裙争执盖，短衣乌布未须缝。鸣蝉早咽先秋露，落雁空传横笛风。底事黄云弥四野，埤圳成甲不论弓。绕篱刺竹插天青，小草幽花未有名。冷食裸人占夏雨，水田黎妇尽春耕。插秧鸟语知声吉，悬穗禾间遍室盈。风起箫琴缘底急，破瓜娇女倍多情。解读周南第一篇，更加凿齿缔良缘。花丛并蒂誇三友，草绣双纹弄七弦。珍重耳边消息到，生怜额上画眉煎。难穷物理裁新语，瘴雨蛮烟别有天。到处都城绿玉村，珊瑚无叶尽疑真。十围萌檗生如笋，百岁良材爨作薪。问俗尚期通译语，采诗未敢笑前人。齐谐志怪吾能忆，草木虫鱼次第陈。渔舟历乱晓灯红，久狎波涛不畏风。结网縺?输课易，随潮沪箔取鱼同。怪他新妇脂如玉，无那鹦哥首已童。蟳蠘纷纷收不得，监州好作信天翁。柑子甜过橘柚瓤，西瓜亢日得新尝。因耽蕉果能清肺，酷爱番榴是别肠。辨味谁能输荔子，解饥人只食槟榔。西方移得波罗蜜，又种菩提间佛桑。贝多篱畔雪如堆，又见优昙花信催。不向中原争艳去，却依荒岛避人来。求仙敢问长生事，化俗还期治世才。寄语海南勾漏令，丹砂莫载䑩船回。"}