{"id":"915213","title":"戏作司花谣呈詹进卿大监郎中","dynasty":"宋","author":"杨万里","text":"灵君觞客滕王家，鳌头仙人作司花。仙人一笑春风起，开尽仙源万桃李。李花冶白桃倡红，坐客桃霞李雪中。仙人半酣舞造化，风吹雨打千花空。嫣香烟色付一扫，病莟残英又嫌老。落花已对春风羞，新花也对春风愁。姚黄魏紫世无种，且据眼前桃李休。"}