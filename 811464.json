{"id":"811464","title":"次卷中自题诗韵，再纪四绝","dynasty":"清","author":"丘逢甲","text":"九龙遗迹展灯前，老笔纷披水墨鲜。还似江南旧风景，半江斜日钓鱼船。珍重璇题已百年，匆匆过眼几云烟。重教八部天龙护，不使人间劫火然。一卷流传缘亦奇，旧观休惜复来迟。潮鸡唤起潜郎梦，来读先皇御制诗。新筑山庵瞰惠泉，双图留镇似当年。竹炉虽坏僧房在，落日听松漫惘然。"}