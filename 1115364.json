{"id":"1115364","title":"昌英知县叔作岁坐上赋瓶里梅花时坐上九人七首","dynasty":"宋","author":"杨万里","text":"销冰作水旋成家，犹似江头竹外斜。试问坐中还几客，九人而已更梅花。胆样银瓶玉样梅，北枝折得未全开。为怜落莫空山里，唤入诗人几案来。酒兵半已卧长瓶，更看梅兄巧尽情。醉插寒花望松雪，人间曾有个般清。寒尽春生夜未央，酒狂狂似醒时狂。吾人何用餐烟火，揉碎梅花和蜜霜。衣染龙涎与麝脐，裁云剪月作冰肌。小瓶雪水无多子，只篸横斜一两枝。雪冻霜封稍欲残，殷勤折向坐中看。绮疏深闭珠帘密，不遣花愁半点寒。梅香不是不寒清，参遍横枝酒未醒。梦入西湖疏影里，觉来失却冷泉亭。"}