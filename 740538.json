{"id":"740538","title":"吴越王舍利塔","dynasty":"清","author":"周震荣","text":"凤凰山前万松岭，碧波云鹤空遗亭。表忠观但存二石，金涂塔况余千龄。深宫五夜范金土，西域如来留影形。白莲迹古僧难问，白石斋头诗可听。家山梦远桐乡好，雅事人传翠墨灵。坐想临安千载上，笃生异人五季丁。弩却胥涛楼叠雪，衙排石笋山围青。万姓依王王佞佛，佛身千亿千穹冥。蜀汉同时纷割据，触蛮一角悲磷萤。丛丛谁衣山头锦，戚戚终怜牛角鼮。翠钿紫陌春花辇，私第黄金海物瓶。还乡唱罢王孙去，保叔崔峨月入棂。乌井荒祠遗老拜，北邙宿草东风醒。君去更寻握发殿，苍苔败瓦，或有功臣型。"}