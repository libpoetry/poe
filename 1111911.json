{"id":"1111911","title":"酬次李辰甫所寄三首","dynasty":"宋","author":"吴说","text":"近知尽室入烟霞，儿女甘贫惯食鲑。方外何人差可友，岁阑底处定为家。江城潮盛漫秋卤，驿道风高捲霁沙。子拾堕樵归未得，能无借地种桃花。桐花竹实几时生，桑野秋枯茧未成。肯信饥寒能累道，唯馀寂寞许寻盟。年颜已愧神仙事，江海难忘故旧情。何日往来同井陉，清谈清坐到天明。扁舟东下初乘兴，明月南飞竟失群。田父语言时近道，世人嘲笑尚论文。九山敛气横寒野，一坞朝阳聚暖云。胜处借人教暂看，后来何必问灵氛。"}