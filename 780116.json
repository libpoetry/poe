{"id":"780116","title":"多丽 送叶慕庐南归","dynasty":"清","author":"曹贞吉","text":"恰新秋，一夜凉飙声急。指湘皋、晚烟淡处，章华台下荒宅。挂蒲帆、白苹乡里，鲙鲈鱼、破玉盈尺。赤壁江声，乌林战地，楚南形胜，依稀记得。击铜斗，歌成慷慨，棹碎空明碧。东篱畔、黄花满径，应待归客。忆燕市匆匆文酒，西山乱入游屐。动公卿、五云词赋，才子人称掞天笔。姑射仙姿，苎萝姝丽，如君流落也堪惜。悲团扇、班姬未老，永巷青苔隔。桑干路、驴背书囊，席帽欹侧。"}