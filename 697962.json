{"id":"697962","title":"送吴克温南归","dynasty":"明","author":"费宏","text":"都人望春信，顽阴尚凝寒。白日惨无光，污泥几时乾。有客束书卷，仓忙出长安。问之笑不答，但云报恩难。无由絷马足，把袂徒相看。浮云亦易散，离筵勿辛酸。今朝且痛饮，别后仍加餐。池头五彩凤，刷羽恒自诧。醴泉始肯饮，腐鼠胡能跨。不效燕雀群，相随入朱厦。儿童怪其然，弯弓共弹射。山中有高梧，栖老亦閒暇。朝阳光景新，览德看复下。"}