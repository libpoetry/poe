{"id":"916392","title":"集贤宿直寄中书李梁二舍人","dynasty":"宋","author":"杨亿","text":"耿耿银釭照直庐，西风黄叶满庭除。愁心不忍闻宾雁，病眼犹能拾蠹鱼。攲枕微吟空展转，绕廊闲步自踌躇。铜龙漏滴传钩盾，玉兔光芒射绮疏。薄宦久淹沧海郡，故交多入紫垣居。洛阳已在拜尘后，宣室那逢膝席初。投阁寂寥深自愧，抱关憔悴拟何如。宁思西掖五花判，且补河东三箧书。桑梓任抛万里外，蓬莱试住十年馀。释之不调嵇康懒，终待休官学灌蔬。"}