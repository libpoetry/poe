{"id":"615336","title":"卢一清韩孟郁李烟客诸子过访村居同赋","dynasty":"明","author":"李孙宸","text":"归来厌城市，屏居清溪湄。亦协嘉遁心，寂寞故不怡。眷此同声友，命驾酬相思。夙契结绸缪，况复投新知。残夜追灯宴，中堂理桐丝。鸡黍出常羞，痛饮乃忘疲。登高览幽豁，临水爱涟漪。人生非木石，谁不念襟期。会面不尽欢，别离安可知。申言二三子，当尊莫苟辞。"}