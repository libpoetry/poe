{"id":"1235333","title":"哭李息斋大学士","dynasty":"元","author":"邓文原","text":"冰纨乱扫拂云竿，不尽清风入谱刊。紫气直过铜柱去，苍龙欲卷墨池乾。忆陪客馆灯花落，喜借僧房贝叶看。得遂悬车娱暮景，泪零耆旧向彫残。从游僧寺醉江天，疑语山亭濯涧泉。能悟庄周齐物论，能参居士在家禅。竹西卜宅他乡老，花底归朝上界仙。寄我楚江烟雨笔，每悬素壁一潸然。"}