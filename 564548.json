{"id":"564548","title":"谢张明崖大中丞招饮","dynasty":"明","author":"孙承恩","text":"大府崇文会，清秋启盛筵。幸当离乱后，乐睹治平年。巴蜀雄藩服，峨眉产俊贤。九重专简命，列郡仰旬宣。讨伐乾坤正，绥怀雨露偏。山川回气色，瀚海息风烟。井邑原无恙，耄齯获保全。农家秋晚刈，僧寺日高眠。舒惨先王治，张弛事理然。衣冠欣盛集，云物丽高天。疏竹临轩翠，幽花对客妍。思回抢攘际，兴洽笑谈前。磊落行筹算，含容富简编。词坛曾力骛，艺苑更精研。盛德敷遗远，仁人继述先。平生想风采，此日共周旋。勋业今如许，台铉望已专。讵惟诗咏颂，伫看鼎彝镌。念往吁嗟久，怀朋涕泗涟。孝思情罔极，推爱意良虔。食报犹徐也，昭施必大焉。老夫如健在，奕世看腾骞。"}