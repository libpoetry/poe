{"id":"822426","title":"望海潮 徐州","dynasty":"清末近现代初","author":"周岸登","text":"云沈芒砀，天低淮泗，雄藩自古徐州。山暝断蛇，台空戏马，王图霸气全收。雕鹗阵盘秋。问逐余秦鹿，谁是英俦。戍鼓声中，落鸿霞外，见黄楼。中权扼锁咽喉。有三军辫发，上将兜鍪。丝管夜阑，旌旗昼静，连营坐拥貔貅。琴客最风流。想射堋分的，筝队飞毬。醉指东南半壁，谈笑看吴钩。"}