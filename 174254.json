{"id":"174254","title":"冯当可以日暮碧云合佳人殊未来效建除体作诗","dynasty":"宋代","author":"郭印","text":"日色久无光，霖霪更弥旬。暮空山华月，秋气生精神。碧天湛如水，山川供奇珍。云韶彷佛奏，嗈嗈鸿雁宾。合欢亦有酒，写景招四邻。佳篇一讽诵，逸气凌苍旻。人龙忆许子，枉驾定何辰。殊方思会面，语笑情益亲。未闻环佩音，怀想空谷人。来成六溪逸，气合同天伦。"}