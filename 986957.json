{"id":"986957","title":"憩昌化民家","dynasty":"宋","author":"高似孙","text":"晚程息劳辙，白日流西晖。水鸟得鱼去，耘夫荷锄归。川原杳仟绵，林野杂依霏。一来扣竹馆，相邀入荆扉。重岩吐清溜，澄阴布残菲。曰予考此室，十世相因依。左右桑果足，岁日鸡豚肥。丰犹未至裕，歉亦无能饥。予闻良自惬，欲谋北山薇。有田可同耕，有蚕当共衣。车夫猝无情，此志仍重违。"}