{"id":"763315","title":"喜迁莺 次原韵送闳文归里","dynasty":"清","author":"吴绮","text":"池塘句得。正谢客相思，月梁颜色。剡木拿舟，苕溪载酒，才喜痴人相惜。一曲骊歌夜唱，又作雪鸿残迹。回首处、是金门索米，凤池联翼。叹息。当日里、楚尾吴头，卯酉难相值。马上谈兵，灯前草制，十载只如朝夕。冷落延津双剑，心事不堪重忆。君归也，且为余料理，故园松石。"}