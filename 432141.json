{"id":"432141","title":"感事六首（选三）","dynasty":"近现代","author":"张瑞玑","text":"南天烽火接天红，风雨浔阳渡战艟。反汉九江诚失策，亡秦三户讵无功。秦淮壁垒春无色，巫峡旌旗道不通。我代苍生陈帝座：中原莫再生英雄。五旗腾声说共和，伤心同室忍操戈。蜀军有约归雍闿，汉使无书慰赵佗。江左风云齐变色，湘东弟子起悲歌。苍龙血战寻常事，苦我生灵奈若何。头衔新署有光辉，都尉中郎仗帝威。卧榻容人酣入梦，债台如市坐分肥。残棋半局争先后，聚讼盈庭各是非。百二倡楼歌舞好，湖山无语泣斜晖。"}