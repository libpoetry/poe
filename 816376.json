{"id":"816376","title":"纪事","dynasty":"清","author":"黄遵宪","text":"吹我合众笳，击我合众鼓。擎我合众花，书我合众簿。汝众勿喧哗，请听吾党语。人各有齿牙，人各有肺腑。聚众成国家，一身此尺土。所举勿参差，此乃众人父。击我共和鼓，吹我共和笳。书我共和簿，擎我共和花。请听吾党语，汝众勿喧哗。人各有肺腑，人各有齿牙。一身此尺土，聚众成国家。此乃众人父，所举勿参差。此党夸彼党，看我后来绩。通商与惠工，首行保护策。黄金准银价，务令昭画一。家家田舍翁，定多十斛麦。凡我美利坚，不许人侵轶。远方黄种人，闭关严逐客。毋许溷乃公，鼾睡卧榻侧。譬如耶稣饼，千人得饱食。太阿一到手，其效可计日。彼党斥此党，空言彼何益。彼党讦此党，党魁乃下流。少作无赖贼，曾闻盗人牛。又闻挟某妓，好作狭邪游。聚赌叶子戏，巧术妙窃钩。面目如鬼蜮，衣冠如沐猴。隐慝数不尽，汝众能知不？是谁承馀窍，竟欲粪佛头。颜甲十重铁，说恐难遮羞。此党讦彼党，众口同一咻。某日戏马台，广场千人设。纵横乌皮儿，上下若梯级。华灯千万枝，光照绣帷撤。登场一酒胡，运转广长舌。盘盘黄须虬，闪闪碧眼鹘。开口如悬河，滚滚浪不竭。笑激屋瓦飞，怒轰庭柱裂。有时应者者，有时呼咄咄。掌心发雷声，拍拍齐击节。最后手高举，明示党议决。演说事未已，复辟纵观场。铁兜绣袮裆，左右各分行。宝象黄金络，白马紫丝缰。橐橐安步靴，林林耸肩枪。或带假面具，或手执长枪。金目戏方相，黑脸画鬼王。仿古十字军，赤旆风飘扬。齐唱爱国歌，曼声音绕梁。千头万头动，竞进如排墙。指点道旁人，请观吾党光。众人耳目外，重以甘言诱。浓绿茁芽茶，浅碧酿花酒。斜纹黑普罗，杂俎红?毭。琐屑到钗钏，取足供媚妇。上谒士雕龙，下访市屠狗。墨杘与侏张，相见辄握手。指此区区物，是某托转授。怀中花名册，出请纪谁某。“知君有姻族，知君有甥舅。赖君提挈力，吾党定举首。”丁宁复丁宁，“幸勿杂然否。”四年一公举，今日真及期。两党党魁名，先刻党人碑。人人手一纸，某官某何谁。破晓车马声，万蹄纷奔驰。环人各带刀，故示官威仪。实则防民口，豫备国安危。路旁局外人，各各捩眼窥。三五立街头，徐徐撚颔髭。大邦数十筹，胜负终难知。赤轮日可中，已诧邮递迟。俄顷一报来，急喘竹筒吹。未几复一报，闻锣惊复疑。抑扬到九天，啼笑奔千儿。夜半筹马定，明明无差池。轰轰祝炮声，雷乡云下垂。巍巍九层楼，高悬总统旗。吁嗟华盛顿，及今百年矣。自树独立旗，不复受压制。红黄黑白种，一律平等视。人人得自由，万物咸遂利。民智益发扬，国富乃倍蓰。泱泱大国风，闻乐叹观止。乌知举总统，所见乃怪事。怒挥同室戈，愤争传国玺。大则酿祸乱，小亦成击刺。寻常瓜蔓抄，逮捕遍官吏。至公反成私，大利亦生弊。究竟所举贤，无愧大宝位。倘能无党争，尚想太平世。"}