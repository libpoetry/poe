{"id":"811227","title":"三用前韵奉答","dynasty":"清","author":"丘逢甲","text":"浮云西北郁苍苍，残角秋城泪万行。朋党祸仍流丑相，太平功竟录申王。眼中木槿花荣落，身后梧桐树短长。自把千秋付杯酒，湖山无恙脍莼香。狼星妖燄压威弧，八部群龙护曼殊。朱果在天持剥运，黄花满地祸神都。入山我自寻青主，望海人谁鉴黑奴？汉德未衰豪杰出，不须重唱鼓咙胡。"}