{"id":"967096","title":"彭城三咏 其三 歌风台词","dynasty":"宋","author":"贺铸","text":"汉祖高风百尺台，千年客土生蒿莱。何穷人事水东去，如故地形山四来。江淮犹沸鲸鲵血，八十一车枉归辙。白叟逢迎皆故人，牢酒欢呼惜将别。崤渑迢遥非我乡，死生此地何能忘。酒阑鸣筑动云物，青衿儿曹随抑扬。尔时可无股肱良，端思猛士守四方。君不闻淮阴就缚何慨慷，解道鸟尽良弓藏。"}