{"id":"1227150","title":"题张国纲理问塞河诗卷","dynasty":"元","author":"卢亘","text":"导河积石尧解忧，滔天之水成安流。何年决齧半南土，清淮怒卷黄云愁。宣房既筑汉歌喜，越巫抱璧神光起。害除梁楚二渠成，海溢西南九河死。后来群策知谁贤，何人捧土能防川。彭城楼堞照黄土，河平堰石愁金天。吾皇放勋超万古，泽世馀功平水土。睢阳塞决付贤侯，解变狂澜作安堵。于今此功宁复有，从容小试经纶手。千年遗爱在邦民，春风吹水浓如酒。"}