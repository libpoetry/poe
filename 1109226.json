{"id":"1109226","title":"挽故相国尚书令忠献公","dynasty":"宋","author":"刘攽","text":"四转更注意，两朝公受遗。大明开日月，全德冠皋夔。已悟骑箕事，犹馀罢市悲。太常难纪绩，天语诏丰碑。意气万夫望，衣冠八尺身。有为悲凤鸟，不作画麒麟。馀烈周宗近，英威汉相真。召棠终勿剪，昼锦仰乡人。殄瘁虚人望，哀荣备宠章。畴功萧相国，异数郭汾阳。鼎实宵无味，阶星昼陨光。惟应文考庙，万岁共丞尝。"}