{"id":"1253252","title":"次韵答张林泉五首","dynasty":"元末明初","author":"陶宗仪","text":"忆昔交游各少年，君年八十愈昂然。幅巾短杖林和靖，斗酒长篇李谪仙。修竹檐前香细细，落花风外影跹跹。有时饭罢无馀事，展席科头自在眠。绘像耆英古有堂，先生鬓发已苍浪。写书简竹枯鲜碧，临帖笺藤捣硬黄。潮汐去来溪一曲，垣墉周匝树千章。执经弟子皆循饬，道统真传溯紫阳。倦草淮南大小山，此身长与白云閒。南邻北舍相欢洽，西陌东阡自往还。笔势纵横惊雨骤，文词奇古发天悭。几时共剪西窗烛，尊酒高谈一破颜。百年孤抱岁寒心，不觉头颅雪满簪。梧陌鼎烟时瀹茗，石床衣露夜横琴。水云深处成真赏，风月良辰动苦吟。欲访郊居曾有约，桃花浪煖一篙深。枕流漱石豁烦襟，日月容光实照临。御笔曾题田氏宅，王门莫听戴逵琴。明经教子传家学，买宅租田罄橐金。寿格期颐能有几，垂垂白发送光阴。"}