{"id":"1047645","title":"零陵观大水","dynasty":"宋","author":"沈辽","text":"春雨淫不已，江水一夕涨。初闻渐其栅，离明已三丈。老弱走山去，浮沉困丁壮。高楼半欲没，木杪维舟舫。睢阜已怀襄，那能辨闾巷。升高瞰其下，犬牙萦叠嶂。始知地形隘，何由保无恙。湘川浩东下，其势不相让。安得驱山泽，移徙就空旷。市井安且平，黎民获生养。群流亦适性，千里肆夷漾。斯怀知未遂，蓬茆独怊怅。"}