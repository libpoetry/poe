{"id":"685152","title":"程烈妇诗二首","dynasty":"明","author":"王惠","text":"西风昨夜怒掀天，吹折瑶池并蒂莲。夫属妇言情已切，妇从夫死志弥坚。不惟大义今时重，犹有芳名后世传。最是伤心孤与老，一家两地隔蛮烟。人间何事使人惊，一死能全万古名。合卺已相同穴葬，盖棺宁忍别偷生。肝肠断折情犹切，节义坚贞命必轻。多少英雄名达士，临危何不尽忠诚。"}