{"id":"1204010","title":"木兰花慢 感香囊悼双文","dynasty":"元","author":"白朴","text":"览香囊无语，谩流泪、湿红纱。记恋恋成欢，匆匆解佩，不忍忘他。消残半襟兰麝，向绣茸、诗句映梅花。疏影横斜何处，暗香浮动谁家。春霜底事扫浓华。埋玉向泥沙。叹物是人非，虚迎桃叶，谁偶匏瓜。西风楚词歌罢，料芳魂、飞作碧天霞。镜里舞鸾空在，人间后会无涯。"}