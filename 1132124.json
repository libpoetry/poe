{"id":"1132124","title":"代书寄韩履善右司赵庶可寺簿","dynasty":"宋","author":"戴复古","text":"懒不脩书札，将诗问起居。升沉元自异，故旧忍相疏。学术有馀用，班行不次除。功名付公等，世道莫愁予。涉世几三折，行年近八旬。江湖倦游客，天地苦吟身。白发可怜老，青云多故人。东风虽有力，朽木不逢春。闭户生涯薄，忧时念虑长。老犹思汗漫，贫已在膏肓。弱柳饶春色，幽兰抱国香。穷通安我命，一笑且持觞。"}