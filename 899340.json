{"id":"899340","title":"惊栖曲","dynasty":"宋","author":"张咏","text":"天昏昏，月娟娟，惊栖之乌伊哑而翩翾。岂非海寒天风恶，扶桑半折枝巢落。又非雕鹗之不仁，邓林何苦难容身。吁嚱哉，雏雏弄翼出蓬蒿，欲就鸾凰高垒巢。安巢待何时，平林客低枝。低枝苦贱良可越，却厌争飞笑鹈鴂。星稀夜寒啼转多，恐作枝间断肠血。人生功名难与期，听之永夜生忧思。援琴欲理惊栖曲，调苦声悲不相续。"}