{"id":"1068659","title":"题赵大年金碧山水图","dynasty":"宋","author":"王安中","text":"王孙胸中楚七泽，不学庸史誇水墨。试开缇袭拂蛛丝，半幅鹅溪射金碧。余闻女娲炼石补天缺，石破压天天柱折。五色堕地金嵯峨，六鳌跨海吹银波。扶桑玉虹下天半，贝阙珠宫紫云满。桃花笑作十洲春，刘郎此地闻鸡犬。系我不从天津槎，自阅妙画徒惊嗟。迷魂一夜飞蝴蝶，觉来半破篷窗月。"}