{"id":"844900","title":"和上海曹桐庐二十初度感怀五首","dynasty":"清末民国初","author":"曹家达","text":"香梦衾寒苦卖痴，怕看庭下发华滋。丝机漫乱难成匹，歧路经行黯独悲。芳草有情还寄远，落花无主更依谁。朅来心事浑如醉，倚遍阑干酒一卮。盲风吹折佩兰枝，香梦衾寒苦卖痴。蜀帝啼春劳呕血，鲛人望海易成悲。弓弯舞袖浑忘却，玳瑁双珠有所思。陈迹分明会真记，更将薄倖笑微之。便是扪心石不移，飞龙留骨瘦难支。明珠斛小难量泪，香梦衾寒苦卖痴。南越千丝珊树网，东风三月海棠时。此时欲待成追忆，一掬清愁一卷诗。洪乔付托误相思，咫尺天涯两不知。灯灺每增人去感，酒阑才觉曲终悲。桃花门旧春相映，香梦衾寒苦卖痴。拼得工夫种红豆，可容常驻好丰姿。影事尘埋负可儿，珊珊何事怨来迟。伯劳东去羌无偶，乌鹊南飞未有枝。税驾椒涂空属赋，采芳兰泽漫投诗。人间天上浑难据，香梦衾寒苦卖痴。"}