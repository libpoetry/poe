{"id":"216568","title":"寄章友直·人生何中贵","dynasty":"宋代","author":"李觏","text":"人生何中贵，贵在天资秀。譬如沙石间，金玉岂常有。有才不善用，多为淫邪诱。嗟哉栋梁材，往往厄樵手。章子吾不识，美在众人口。如何材艺多，四十无所守。所守者何为，非贵亦非富。古今圣与贤，历历垂星斗。景行苟有成，进退无一缪。不能功夫下，尚可名身后。百年随飘风，白发勇未斗。良时且不反，饮恨唯尸柩。无谓学已足，大海难掬潄。无谓过可文，希珍尚磨垢。智者当自知，既往诚何咎。西子蒙不洁，见者掩鼻走。恶人幸斋戒，上帝必孚佑。相如窃妻逃。犊鼻从沽酒。一朝赋上林，在汉为称首。努力念前哲，吾方非子诟。"}