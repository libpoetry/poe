{"id":"1000239","title":"徙居","dynasty":"宋","author":"强至","text":"人生如寄客，况复真客宦。南舟与北车，来往若征雁。残暑赴西雍，冉冉忽秋晏。三徙乃定居，什物旋营办。腾移费负挈，犹恐仆夫讪。幕府文书稀，食息有馀閒。短才乏所补，公给浪蒙豢。惧辜主人恩，从事不敢慢。南轩有佳趣，流渠泻幽涧。潺潺无时休，弄水悦童丱。关中气候晚，时菊始云绽。亦有终南云，朝暮生顾盼。浩歌一樽酒，常分任鹏鴳。"}