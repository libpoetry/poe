{"id":"936660","title":"疾小愈纵笔作短章","dynasty":"宋","author":"陆游","text":"治疾如治盗，要使复其常。藉曰用戈矛，全之宁欲伤。彼盗皆吾民，初非若胡羌。奈何一朝忿，直欲事欧攘。欧攘虽快心，少忍理则长。华佗古神医，煎浣到肺肠。取效虽卓荦，去死真毫芒。君审欲除盗，惟当法龚黄。抚摩倘有道，四境皆耕桑。我亦以治疾，不减玉函方。"}