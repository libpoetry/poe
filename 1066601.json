{"id":"1066601","title":"送许师德","dynasty":"宋","author":"葛胜仲","text":"访我金溪船系柳，一杯醑我真天酒。腾装欲赴清油幕，才得伸眉俄振手。家声文采照东南，洛师吴郡乃所监。羔纁继辟不容避，聊脱黄帽穿征衫。元戎器业光鼎轴，百万貔貅为部曲。仰分忧顾新登坛，慎柬英僚佐推毂。平生韬略摅一朝，伫看烽静无氛妖。将军三箭天山定，千群塞马嘶风骄。"}