{"id":"768340","title":"拜星月慢 九月十五，月夜怀去年湖上之游","dynasty":"清","author":"龚翔麟","text":"菊朵寒浓，筠梢宵黑，锁住鱼云一片。漏点蟾光，照閒庭初遍。去年里，今夜断桥露饮，多少隔霜人面。醉折杨枝，约明秋重见。白门山、从此迷轻雁。相思梦、长在湖心畔。那待射眼金波，早吟魂难敛。况凄凉、冷月当头满。者番用、艇子江漘唤。嘱篙师、双拨烟桡，趁尖风晓便。"}