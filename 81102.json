{"id":"81102","title":"寄题李季章侍郎石林堂","dynasty":"宋代","author":"陆游","text":"林虑灵壁名宇宙，震泽舂陵稍居後。翟公黄鹤得数峰，对客掀髯诧奇秀。我行新滩见益奇，千岩万窦雷雨垂。古来岂无好事者，根株盘踞不可移。侍郎筑堂聚众石，坐卧对之旰忘食。千金博取直易尔，要是尤物归精识。君不见牛奇章与李卫公，一生冰炭不相容；门前冠盖各分党，惟有爱石心则同。崎岖宦路多危机，凛然石友人间稀。它时样棹华亭岸，更看全窠买鹤归。"}