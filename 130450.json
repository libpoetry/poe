{"id":"130450","title":"一萼红·忆燕台","dynasty":"宋代","author":"郑熏初","text":"忆燕台。正倚帘吹絮，小立望郎来。擫管调丝，涂妆绾髻，密意曾托蜂媒。空恁误、湔裙暗约，最无奈、好梦易惊回。想见而今，浅颦双翠，沁破妆梅。沈带悄然宽尽，恨年时行处，红糁苍苔。前事重寻，幽欢难偶，钿合空委鸾钗。这一点、相思清泪，做心下、烦恼几时灰。数叠蛮笺怨歌，忍对花裁。"}