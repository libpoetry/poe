{"id":"688021","title":"挽硕堂老人十章历序平生相遇之缘","dynasty":"明","author":"成鹫","text":"四十年前早识翁，铁门帘下挹清风。章缝把结投衙去，昨日高谈是梦中。三十年来觐本师，见翁方恨识翁迟。杂华林下曾相许，负荷深惭石洞儿。罗浮归日执心丧，提奖全辜老法王。落节删枝成败种，不承当也却承当。海内归来礼国恩，祖庭收拾领儿孙。龙山山色今犹昨，祗树秋高不忍论。手辟名园作报资，法堂明月接清池。一回相见一回老，入室升堂知是谁。高峻门庭不易登，每逢寒食谒尊僧。狂歌薤露逢蒿里，即事分题记得曾。不住深山住破庵，风波咫尺阴鹅潭。迷津欲渡无舟楫，几度缄书问指南。住来频见荔枝红，密约分明问祖翁。真净不来乡果熟，陈琳无檄愈头风。江城禁火复登堂，相顾怆然为滥觞。慧命如丝谁断续，老成凋谢倍增伤。青莲普化已生天，又见篅庵下法筵。大寂光中逢石洞，为言顽石罢参禅。"}