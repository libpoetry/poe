{"id":"1118410","title":"梅花六首","dynasty":"宋","author":"陆游","text":"五十年间万事非，放翁依旧掩柴扉。相从不厌闲风月，只有梅花与钓矶。山村梅开处处香，醉插乌巾舞道傍。饮酒得仙陶令达，爱花欲死杜陵狂。一花两花春信回，南枝北枝风日催。烂熳却愁零落近，丁宁且莫十分开。广寒宫中第一仙，情深不碍韵超然。劝君莫作儿女态，但向花前倾玉船。秭归江头烟雨昏，客舟夜系梅花村。相逢万里各羁旅，不待猿啼已断魂。青羊宫前锦江路，曾为梅花醉十年。岂知今日寻香处，却是山阴雪夜船。"}