{"id":"613405","title":"余畜一黄犬行时留以守衙比再渡琼此犬衔衣跳舞感而赋诗和坡公乌喙","dynasty":"明","author":"李之世","text":"邻舍产一獒，乞养权为主。我行三叮咛，慎勿膏砧俎。遂与衙役依，晨昏守空户。及我再来兹，衔衣相向舞。似欢还似悲，垂首泪如雨。此畜颇异人，食后浴于浦。入水性如獭，搏狸气似虎。别我一岁周，不谓再见汝。尽识家人貌，兼复解其语。何物无因缘，三生叩佛祖。"}