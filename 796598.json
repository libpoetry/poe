{"id":"796598","title":"满江红 春寒夜雨，不能成眠，复起，拥炉命酒，陶然竟醉，赋此","dynasty":"清","author":"顾贞立","text":"摘碎花魂，乡梦杳、拥衾还起。凄绝处、灯昏香烬，重门深闭。握管欲吟红雨曲，啼痕先把青衫渍。卸金钗、闲自拨灯灰，书愁字。今古事，醉而已。叹归也，生如寄。任旁人妒口，或怜或鄙。啸傲久成衰凤侣，粗疏好与顽仙似。问从来、沦落孰如子，应无二。"}