{"id":"815261","title":"古诗","dynasty":"清","author":"胡庭","text":"霜气流前除，照我罗衣裳。耿耿夜不寐，蹑履起徬徨。草虫亦何悲，鸣声恓以怆。四郊一孤影，落叶飘回郎。南楼谁家子，弦歌宴华堂。朔风吹玉树，叶叶起秋声。上有白鹤栖，下有蟋蟀鸣。高天鸿雁来，河汉有馀清。念我故人子，结发事荣名。离筵一分手，千载为伤情。拥衾起长叹，读我案头书，书中何所有，乃见太古初。巢许在箕颍，洗耳避唐虞。揖让不屑睹，况忍谏征诛。采薇虽西山，道隆情已污。"}