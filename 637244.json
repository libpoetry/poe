{"id":"637244","title":"建水纪行","dynasty":"明","author":"祁顺","text":"八闽疆界居南陬，峰峦崒嵂江悠悠。渊源发自高山头，一泻千里无停休。建宁剑浦控上游，旁通邵武连汀州。谁遣乱石欺中流，巉岩突兀妨行舟。纵横列笋簴，锋锐排戈矛。形势万状难穷搜，雷霆怒吼风雨愁。张滩菡萏险之尤，瞿塘三峡相与侔。篙师一失手，便有沉溺忧，终古似与行人雠。我欲役河伯，呼阳侯，力移此石归山丘。要使江水平如沟，舟行无患千万秋。"}