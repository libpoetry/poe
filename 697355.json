{"id":"697355","title":"华阳杂咏八首 垂虹岭","dynasty":"明","author":"胡应麟","text":"万仞危岩古木低，翠屏回合上丹梯。桃花流水无人问，一路猿声夕照西。云际飞梁压水开，翠岩丹壑自萦回。扪萝欲记天台路，片片青霞屐底来。积雪苍茫涧道分，空林麋鹿自成群。夜来洞口飞泉过，流出西岩几片云。云压重崖午不开，石门烟雨护莓苔。分明记得秦时路，曾到仙源采药回。池上藤萝岁月深，半空寒影动青岑。携琴欲写潇湘意，夜夜蛟龙水面吟。绝壑东回鸟道微，隔山流翠转依依。西风落日空潭上，满地寒云湿不飞。片石巑岏倚怪松，清秋寒雨滴虬龙。苔深不记飞来处，疑是崆峒第一峰。缥缈天都十二楼，银河遥望不胜愁。何因醉逐飞琼语，谪向人间五百秋。"}