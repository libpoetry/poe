{"id":"592025","title":"谒少司寇梅国刘公祠","dynasty":"明","author":"欧大任","text":"丁年予度岭，公已蚤归休。旅馆回光盻，林园表宴游。每闻诸士论，实许五臣流。富国卑为晏，精忠更是刘。深衷劳奏疏，雅量镇沉浮。献纳趋宸扆，班司近冕旒。不鸣羞仗马，遂去伴江鸥。田宅贫萧相，朝廷老沈侯。蒲轮将下日，梁木已先秋。伏腊村翁走，碑铭太史留。何人哀北海，有客哭西州。寂寞祠前路，空瞻庾岭头。"}