{"id":"783617","title":"新滩","dynasty":"清","author":"金科豫","text":"传闻天圣中，山崩归峡口。江波潺湲逆不流，断巘离披纷厄纽。行人无计达重渊，帆樯坐困迷津久。迨历皇祐三年初，都官员外膺简书。用工累月殚全力，疏通未尽遗崎岖。至今鸡肝突江面，孤峰转向奔涛战。掀天白浪竞喧豗，扁舟直下疾如箭。随风旋折临飞渱，山鸣谷应声漴漴。回湍左右势激荡，簸扬一叶轻飘蓬。二滩三滩复在望，鲸鲵怒捲遥相向。榜人大叫声力俱，一挥掉破连天浪。噫嚱危乎蜀道难，冲破逆折如云攒。沦没倏忽固天命，使人对此生悲叹。君不见益州刺史晋杨亮，使君滩下神怏怅。万里艰辛奉命来，几将忠血埋寒涨。我行正值朔风凄，满山雪压猿猱啼。布帆遥指幸无恙，姊归有客相招携。满斟黄柑且痛饮，一任江声汨汨吼空堤。"}