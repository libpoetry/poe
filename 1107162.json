{"id":"1107162","title":"游齐州灵岩四首","dynasty":"宋","author":"韦骧","text":"征尘汹汹顿消磨，路入灵岩好趣多。崖穴透空疑昼月，泉池凝渌似春波。锦帷香细薰千佛，金殿灯明觉众魔。一宿禅房幸安稳，明朝骑马又长坡。东国名高独此岩，群峰环抱自韬钤。道场岑寂规风古，禅室空疏杖喝严。木落有时飘殿角，云寒终日蔽山尖。不知双鹤归何处，留得灵泉与众甜。区区不觉路岐难，尘土衣冠喜动颜。已见成书归上国，更逢便道览名山。随轩幸涉三时久，弭节仍陪半日閒。却与禅翁自相悦，绣衣云步共追攀。鸡鸣峰外日曈昽，欲去踌躇兴未穷。索笔请题青石柱，留名愿附碧纱笼。重裘迥触千山雾，回辔轻随一径风。跋马频频望苍翠，他时应与梦魂通。"}