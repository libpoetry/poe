{"id":"1125109","title":"饮酒二十首同苏翰林先生次韵追和陶渊明","dynasty":"宋","author":"晁补之","text":"少贱足可喜，险阻更尝之。为亲谋斗粟，无意出竞时。缅焉效一官，报国方在兹。宁当不恤纬，对酒怀忧疑。学道恨力浅，中遭世网持。沉饮非荒宴，凛然忽颓山。或人欲问事，已醉不能言。古来亦如此，名字垂千年。但问酒中适，岂计饮者传。陶公群于人，而无人之情。诗岂世外语，世语不可名。东坡怜此翁，同调但隔生。形光来户屦，真处人不惊。得酒自醒醉，放意无亏成。园林日夕好，花繁时鸟飞。少年玩芳物，不饮成坐悲。只今未白发，念昔已依依。纷华战吾道，决胜当有归。挫锐培其根，外槁中匪衰。念方终日行，辎重安得违。一眼异青白，口语来啾喧。酌一不酌一，用意何其偏。谁似子孙子，高栖苏门山。时随岭云出，又与林鸟还。平生但长啸，独为嵇生言。高贤众所怀，众理应取是。如何济众事，难成复易毁。功成身无与，天运亦复尔。轩裳役群愚，儿曹眩文绮。庭前两古柏，凌霄灿其英。问此谁荣枯，雪霜见其情。荣枯何足计，有酒还自倾。熟寐暂展转，觉来一蝉鸣。归休但如此，便足了平生。功名有天命，美好无定姿。云梦未足吞，聊可巢一枝。同时金门士，文学多瑰奇。幞被向淮海，酣放遽尔为。车盖岂不荣，野马不受羁。城东故盐渠，自昔谁所开。似说全盛时，邈焉一长怀。穿渠引江水，此计未为乖。千帆竞暮入，集浦如乌栖。万畴分白浪，嘉稻擢新泥。恐此太多事，且当寄嬉谐。疏通养鱼鸟，花柳共低迷。时时载酒往，江上亦忘回。大明唐来寺，废苑西南隅。青松拱高阜，崎岖有微途。肩舆病我早，一马良可驱。众木媚深壑，气熏时雨馀。此焉可数醉，何用葺吾居。苏公士冠冕，复似郭有道。知士未达间，趣操保耆老。精钢试九火，劳倦容不槁。为州第饮酒，况此年岁好。藏锋避世故，轻敌丧吾宝。时来用毫末，勋业自世表。东汉有两士，才智炫一时。三公往访事，卧痾亦见辞。伟明独不然，小道安取兹。斯人似水镜，与世破昏疑。忧国不为身，百世那可欺。举杯相欢属，是事亦置之。斋居忽若遗，不识身与境。颇疑酣中似，奈尔辄复醒。东坡自云然，挈世一裘领。是事吾有师，安敢囊出颖。指穷火已传，岂待得薪炳。安昌汉耆儒，乐饮侈亦至。东坡俭不固，少饮得径醉。愚敢效戴崇，正复思其次。旁通获亲爱，公亦安所贵。便坐时一卮，彭宣宁寡味。幼闻锦江春，欲访子云宅。叩门问奇字，便埽四方迹。青云看一鹗，凡毛愧累百。劳公谕伯业，齿坚头未白。何当摆俗累，岁月可惋惜。王道无偏党，此语闻诸经。高贤如大海，亦以众流成。文饶叹维州，刀锯人所更。相如后私怨，此语惊秦庭。小人虑事疏，妄意盐车鸣。安得如江酒，洗我尘垢情。淮南夏早收，晚秧亦含风。连舻似雍绛，千斛输吴中。使君饮酒乐，岁美关梁通。安得天下人，俱忘楚人弓。十年一麦禾，此岁亦难得。寄语吾州人，不饮良大惑。经时无死市，吏责亦可塞。先生门弟子，佐守同一国。举杯日相属，有句安得默。堂堂门下公，英发自初仕。卷舒固以时，出处不为己。朝廷登儒辅，德礼民有耻。岷峨更峥嵘，清风在闾里。独醒固不恶，既醉又可纪。成王访落时，百室赋盈止。吾侪为国谋，私爱不足恃。黄子似渊明，城市亦复真。陈君有道举，化行闾井淳。张侯公瑾流，英思春泉新。高才更难及，淮海一髯秦。嗟予竞何为，十驾晞后尘。文章不急事，用意斯已勤。平生不共饮，叹息无与亲。问道伯昏室，何人独知津。各在天一方，泪落衣上巾。归休可共隐，山中复何人。"}