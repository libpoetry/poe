{"id":"698881","title":"建阳李君寄驯鹇俄殪野狸信至燕哀以三曲","dynasty":"明","author":"徐渭","text":"鱼鸟寻盟未许同，冥栖谁复伴龙钟。荒栏取食曾呼掌，绣尾回霜罢扫笼。老去逢愁消不易，秋来见月放成空。定知此夜魂游处，多在武夷山水中。索姿驯态碧山空，剧爪贪涎一饱充。残粟几乾遗瓮水，落花时起堕毛风。千里提携两蛮峤，四回豢养一飘蓬。将诗换得胡家者，向后不知何所终。忆昨含悽下主庭，殊方远嫁俨姬嬴。正怜妙羽摇孤雪，忍为饥饕烂一腥。草色应枯武夷道，书闻亦湿建阳缨。情钟此辈非关癖，猿鹤年来一壑情。"}