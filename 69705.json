{"id":"69705","title":"题高邮何将军老山图","dynasty":"元代","author":"杨维桢","text":"何家将军多爱山，以小比老尤坚顽。青山面目元不老，将军却笑须眉斑。昆仑何时鳌背裂，将军气高嵩华绝。小夫移山良自愚，将军一怒天柱折。天山已定三飞髇，凯歌十二和归铙。残山剩水在何处，第五桥北南塘坳。太平天子方讲道，将军六十便称老。黄金雨外弃甲抛，白玉风前醉山倒。宣州画生来作图，图中貌得诗人臞。银瓶索酒豪尚在，腰间屡解双珠符。门前好事复载酒，东山携来散花手。戎王子花歌月支，落日平台舞杨柳。玉堂醉草写乌丝，时与卢老同襟期。将军风韵有如此，何必酷似刘牢之。当时尔祖得郑杜，尚带儒酸走风雨。何如卢后更逢杨，亦复有客如此不？"}