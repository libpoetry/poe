{"id":"701835","title":"新恩为沂乐廷卿赋二首 晓阙颁书","dynasty":"明","author":"黄衷","text":"载籍翻中秘，丹青饬化神。人文窥万古，名物丽三辰。琰琬传先美，芬芳播至仁。泰居心乃广，敬止德何纯。光彩尧章焕，渊源圣学新。玄辞惟理数，大道总彝伦。侈赐开芸閤，珍藏累锦茵。江阴他夜望，宝气烛高旻。月淡鸡人晓，风融象魏暄。贤才纷入彀，明主正临轩。蕴藉谁三策，包罗若万言。贞怀嘉剀切，浩养录雄浑。绮靡铺张彻，玙璠品第存。题元天翰丽，得俊圣颜温。席密孤卿右，恩联八座尊。儒荣非一事，特此重时论。"}