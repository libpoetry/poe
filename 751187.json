{"id":"751187","title":"秣陵织业行","dynasty":"清","author":"邓嘉缉","text":"秣陵无好丝，但夸织工巧。非徒经纬多，亦贵颜色姣。承平之日甲天下，水载以舟陆运马。富商大贾工负贩，仰给至无游手者。兵燹以来未复业，湘乡相公发军帖。招集四方织户来，吱吱轧轧机房开。机房开，丝不贱。火船载丝出洋去，富者乾没贫不便。今年丝价高于珠，我见童子泣路隅。自言家有织机匠，年年衣食才有余。而今十机不织一，身闲那得摇丝车。我为童子三叹息，长官机捐设正急。"}