{"id":"643206","title":"分题得海门洪涛送友人之闽","dynasty":"明","author":"胡奎","text":"朝登东海门，遥望槫桑暾。波涛浩无际，推出黄金盆。河流九派来昆崙，百川朝宗皆骏奔。但见东南一花起，匹练界破青天痕。鱼龙乘时亦变化，珠宫簸荡珊瑚根。初如峨眉山西太古雪，惊雷碾空地欲裂。又如蓬莱巨鳌十五头，涌起三山白银阙。中有仙人驾飙车，遨游玄圃蹋琼琚。长风破浪在咫尺，直跨鹏翼凌天衢。凌天衢，渡南海。麻姑傥有寄来书，荔子船回早相待。"}