{"id":"713863","title":"易水行","dynasty":"明末清初","author":"屈大均","text":"荆卿匕首渐离筑，诸侯宾客一时哭。筑声总为故人悲，下报知交擿不迟。白首相要在一死，缟冠相送未多时。生劫宁因燕太子，深雠多为樊于期。风雨萧萧生易水，一歌直与招魂似。吾家渐离应与俱，彼竖舞阳安用此。亦知此去事无成，争奈田光一死轻。剑术虽工亦何益，丈夫原不为功名。"}