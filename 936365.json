{"id":"936365","title":"神山歌","dynasty":"宋","author":"陆游","text":"吾闻海中五神山，其根戴以十五鳌。一朝六鳌被钓去，岱舆员峤沉洪涛。尚馀三山岿然在，当时不没争秋毫。如何蓬莱又已浅，忽见平地生藜蒿。伏羲迨今几万岁，世事如火煎油膏。娶妻不敢待翁命，治水无暇怜儿号。避谗奔楚仅得免，历聘返鲁终不遭。老聃关尹亦又死，人实危脆无坚牢。有口惟可饮醇醪，有手惟可持霜螯。勿令他人复笑汝，后有万世来滔滔。"}