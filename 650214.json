{"id":"650214","title":"悦琴轩","dynasty":"明","author":"金幼孜","text":"人生穹壤间，所好百不同。好之得其正，德义日以充。所好昵於邪，败德隳厥躬。惟此方寸内，邪正恒相蒙。君子履正道，秉志宜专攻。理欲潜几微，毫发宁相容。如彼耨苗者，莠去苗乃丰。又如艺芝兰，棘剪兰始浓。美恶若黑白，讵可昧所从。惟尔负英迈，阀阅出名宗。衣冠振江右，诗礼夙所崇。尔亲我故交，契谊超凡庸。眷言托姻好，得尔谐乘龙。年来居贰室，契阔心忡忡。去冬来省谒，晤语惬寸衷。或时闻挥弦，悠然豁心胸。凄清凌别鹤，飘飖逐游鸿。委蛇合宫徵，满坐声沨沨。神舒情转怿，体胖心自融。於焉禁邪僻，蝥贼敢内讧。尔能知好尚，德义宜兼隆。所期力学问，持身秉谦冲。出入先孝弟，周旋必敬恭。惟学可明德，惟勤乃有功。岁华易荏苒，流光若转蓬。及时宜努力，黾勉毋怠慵。蜚声绍先世，令誉垂无穷。"}