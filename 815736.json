{"id":"815736","title":"秋日杂怀八首","dynasty":"清","author":"钱曾","text":"雾塞飙回六鹢过，月中影是旧山河。悠悠身世长如此，忽忽人情定若何。楚戍荒烟迷鼓角，苏台衰草阻干戈。临风一掬新亭泪，几度凄然怅望多。镜里吴霜点鬓斑，星星晞发在人间。偶逢欢伯聊称圣，既是遗民合道顽。弹铗谁营三兔窟，披裘我羡一渔湾。斜阳黄叶伤心处，屋角西风见晚山。寂寞衡门旧版扉，昔愁今梦两依依。侏儒一节即徵短，骐骥千金莫举肥。领略停云哀故鬼，商量听雨识前非。浮生欲向无生了，悬鼓分明观落晖。怪来咄咄自书空，满眼兴亡劫火中。废冢银凫愁夜月，荒台金狄泣秋风。愿留若木栖神鸟，与采灵芝豢卧龙。莫讶频年易憔悴，绿章常拟问天公。仰屋无谋但永叹，日车西匿泪汍澜。纷纷戏语真臧耳，碌碌浮生笑鼠肝。南国故侯频放逐，西京老将悉凋残。圯桥若是论家世，孺子公然说相韩。谁家鵩鸟上承尘，禅版秋灯寄此身。点鬼场中翻火劫，寻橦影外转风轮。世间已有庚申帝，天下宁无癸巳人。话到沧桑唯恸哭，愿随鸡犬逐狂秦。野史亭边录梦华，训乌叫处即天涯。素心结友参黄奶，白眼看人起黑花。剩水茫茫供击楫，残山点点付吹茄。酒阑夜半情怀恶，腰刃还过剧孟家。席门板阁昼凄凄，阮籍悲时路已迷。却敌当年谁使鹤，辟兵今日自惭鸡。金陵烽火连淮北，玉垒旌旗下浙西。世运百年今有几，居庸先听子规啼。"}