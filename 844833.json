{"id":"844833","title":"梅花七首 次朱元晦韵","dynasty":"清末民国初","author":"曹家达","text":"独负萧閒野水滨，高天漠漠糁珠尘。清歌忽动林间鸟，缟袂相逢梦里人。诗觅野桥真耐冷，酒寒山店不宜春。水云南下难为寄，塞上应怜物候新。柳丝未及褪鸦黄，空谷佳人绝代妆。寒瘦诗怀合郊岛，浓薰文字亚班扬。矜才偶爽肝肠铁，细嚼应怜齿颊香。不负岁寒霜雪夜，年年曾此抱孤芳。园林风色报春迟，江北江南腊尽时。湘水只应销艳骨，孤山重与觅寒姿。閒云如梦露垂脚，晓月无心冰透肌。却怪霜禽栖不稳，一声飞上最高枝。无限清光带雨妍，东风吹送合江园。雪消地迥山容靓，霜劲天高野气昏。林际淡烟留写照，水边凉月与招魂。寸心长是争芳夜，手撚琼瑶酒一尊。荒村寂寞两三家，一水平分略彴斜。轻影摇风随径竹，生香和雨逗檐花。谁从南国求红豆，才是东皇下白麻。曾记蜀王留手植，更凭楼阁忆芳华。百花头上冠华年，濯濯风姿照水妍。晴蕊鲜明迎晓日，霜林翳暧养春烟。芳心盈掬难为赠，傲骨从来不受怜。名画难求崇嗣本，未应嗤点及流传。绝代名姝聘玉尘，等閒天付与精神。洛滨绰约风惊佩，姑射清寒光照人。日气初晖九英本，风情偏占一枝春。剑南诗老疏狂甚，拟向花前托化身。"}