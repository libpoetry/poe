{"id":"1108660","title":"纵笔二首","dynasty":"宋","author":"刘克庄","text":"忽忽韶颜变老苍，叵堪屋角两轮忙。群花独菊香尤晚，大木惟樗寿最长。眉有白毫垂过眼，腹无墨汁苦搜肠。荒村偶有优旃至，且伴儿童看戏场。发似秋霜身槁枝，相逢惊怪此翁谁。能啖范丈齑盐日，曾识荆公疥癣时。不待姓名尊德齿，要知戒腊□须眉。融修汉士中翘楚，商略总堪大小儿。"}