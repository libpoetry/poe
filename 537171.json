{"id":"537171","title":"文皇御枪歌","dynasty":"明","author":"王世贞","text":"天欲大统归文皇，健儿插羽起冀方。隆准重瞳美髯秀，如云黑帜绿沈枪。帜尾绒排七曜色，枪尖铁浴九秋霜。毋论此枪丈二尺，尺刃能为万人敌。㸌如掣电长绕身，袅若修蛇四生翼。衔枚直透深阵后，立表时悬伏兵色。白沟河溃呼吸中，金陵铁瓮无坚墉。保儿身手岂不健，凡介岂敢追真龙。紫茸甲彫赤骠死，若论元勋此枪耳。贯镞中穿悬昧白，捍刃痕多断鳞紫。星斗长依黼座边，虹霓不吐太平年。宁如汉祖斩蛇剑，武库风多遽上天。"}