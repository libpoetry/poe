{"id":"1082475","title":"示邦人诗","dynasty":"宋","author":"萧振","text":"我本江海人，来守仙佛国。年丰讼牒稀，公事不留积。岂无一樽酒，约客飞大白。重念此邦人，朝饱不谋夕。顷遭两年荒，十九皆菜色。城中多饿殍，倒死臭熏陌。幸兹连岁丰，粒米弃狼籍。嬉嬉不营生，便尔轻牟麦。三日天不雨，沙田已龟坼。十家九无储，何以度饥厄。我为此邦忧，夜眠不安席。愿天岁岁丰，愿尔痛俭啬。一年三年储，三年九年食。尧汤虽在上，丰歉岂可测。"}