{"id":"1125408","title":"孙莘老挽词四首","dynasty":"宋","author":"秦观","text":"同功一体尽调元，独抱沉痾反故园。壶遂暮年非不遇，人生到此可忘言。青春芸阁妙文词，进读金华鬓若丝。转守七州多异政，奉常处处有房祠。月旦尝居第一评，立朝风采照公卿。门生故吏知多少，尽向碑阴刻姓名。华屋丘山可柰何，百年光景一投梭。故人唯有羊昙在，恸哭西州不忍歌。"}