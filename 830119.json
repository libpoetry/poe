{"id":"830119","title":"香云曲","dynasty":"清末民国初","author":"康有为","text":"香云滞淫已十日，柔春如丝不可说。朔风忽尔作厉烈，吹入高楼归意决。篮舆咿嗳三夫疾，回首相望更凄绝。海云浩邈浪如雪，飞轮腾烟转仓卒。山顶烟暝吐华月，今夕月圆无少缺。美人容华隔天末，楼台灯火半明灭。渐为海波所吞没，愁如回风心如结。樱桃花开应早折，不然落向芳菲节。安得夸娥假大力，海涛浇胸心犹热。竟夜揽衾眠不得，纵观山海茫无色，巡船倚阑待天白。"}