{"id":"408698","title":"读谢皋羽西台痛哭记","dynasty":"近现代","author":"舒云逵","text":"步兵去后哭声绝，空山无人何泬漻。朅来相望一千载，子陵台上风刁刁。宋家末季黄尘漂，为猿为鹤千军消。晞发一叟老布衣，唐鲁公幕参戎僚。鲁公矫矫人中豪，指挥罴虎驱鸱枭。十荡十决忠勇愤，藐兹小丑真秋毫。奈何数极阳九遭，崖山万仞崩岧峣。一木大厦不可柱，昆岗烈焰同燔焦。幕府故人天涯逃，一涕一泪皆萧骚。惶恐滩头有恨水，零丁洋里多怒涛。苏台越国旧游地，怆然回首闻商飙。手中碎断竹如意，天惊石破神鬼号。淋漓醉墨乱挥洒，被发大荒愁叫嚣。既悲死友即悲国，茫茫楚些魂兮招。江山人物眷若失，渰浥郁浡羌无聊。朱方南方成飘摇，正气一歌日星昭。虫沙浩劫蚀不尽，此记与之同云霄。嗟哉欲读心忉忉，不觉涟洏随之抛。独行君子古亦有，如斯奇谊乃真操。呜呼西台泱漭荒天高。"}