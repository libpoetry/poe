{"id":"1110654","title":"以月团为十二郎生日之寿戏为数小诗","dynasty":"宋","author":"朱松","text":"凤山团饼月朣朦，老桂横枝出旧丛。小友他年春入手，始知蟾窟本来空。梦觉床头无复酒，语终甑底但馀糜。已堪北海呼为友，犹恐西真唤作儿。骎骎惊子笔生风，开卷犹须一尺穷。年长那知虫鼠等，眼明已见角犀丰。生朝乐事记当年，汤饼何须半臂钱。吾算自知樽有酒，汝翁莫叹坐无毡。"}