{"id":"814699","title":"恭和吟樵老兄观察留别士民之作未步韵","dynasty":"清","author":"郑清寰","text":"狂飙坌起满城沙，秋冷萧萧未代瓜。万里驱驰忧乱世，一年羁绊忘携家。罗胸妙策皆成竹，老眼观兵总不花。民解倒悬才得去，攀辕犹恋使君车。袖拂清风到故乡，高名亮节自煌煌。窦融绝饮河西马，苏武全归塞北羊。闻有义旗招朔漠，更无战鼓动荆襄。天涯几点孤臣泪，洒作他年召伯棠。"}