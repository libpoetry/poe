{"id":"682642","title":"答澹所区经历","dynasty":"明","author":"区元晋","text":"槭槭疏梧起暮思，与君岁晚见襟期。霜蹄伏枥无虞坂，倦翼投林有好枝。每忆赞猷囊脱颖，不随输饷茧抽丝。循良自昔羞矜衒，肯讶阳城是钝迟。瘦影伶叟鹤共深，羽衣吾洞亦山阴。黄庭诀在谁堪授，紫陌尘轻念不侵。莫问亡羊兼失马，休谈枉尺更伸寻。与君混迹罗浮顶，未了梅花是醉吟。"}