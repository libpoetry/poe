{"id":"532335","title":"寄题景范亭","dynasty":"明","author":"朱浙","text":"武昌之山落何处，江海淼茫隔烟雾。景范高亭倚大荒，朝霏夕霭横苍苍。亭高思古向来久，亭中主人应白首。结交国内尽豪英，慷慨何曾接杯酒。石溪张子吾故人，昨来归自楚江滨。相逢抵掌为余说，几见兹亭风景绝。席帽低临山顶云，瑶觞追吸湖心月。寒潭密竹晚氤氲，紫荆花发生清芬。俯瞰南窗望八极，令人长忆范希文。希文襟度何磊落，高行阔步向寥廓。朝营暮度求赢馀，大笑世人空龌龊。尧夫心事乃翁同，东吴故旧漫相逢。麦舟一掷归徒步，家庭唯诺何从容。千载高风竟谁续，近湖兄弟美如玉。锦袍玉带光荧荧，紫诰金章照人目。千钟厚禄宁自腴，倾囷倒廪俗人无。丈夫意气每如此，岁月从容古道徂。浩浩长风吹汉水，兹亭高咏满人耳。我欲从之路阻脩，回复归阑谁倚徙。君往湖南访旧游，沧波放棹洞庭秋。楣间琬琰庶无恙，从君一上岳阳楼。"}