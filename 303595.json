{"id":"303595","title":"水调歌头·题尺水楼读画图","dynasty":"现代","author":"黄祝蕖","text":"家在镜湖曲，三十六陂塘。天涯回首如梦，归卧老渔庄。几尺小楼临水，楼上安排图卷，楼下系游航。楼角数株树，淡淡写斜阳。一螺墨，一瓯茗，一炉香。纸屏石枕无事，睡起日方长。也有荆关粉本，也有倪黄著色，随意检巾箱。诗思蓦然起，高唱入苍茫。"}