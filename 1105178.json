{"id":"1105178","title":"尚书令魏国忠宪韩公挽词 其二","dynasty":"宋","author":"文彦博","text":"出入三朝共，周旋四纪同。论交最知我，经世独推公。观水惊川逝，升堂失栋隆。悲怀与声泪，远寄绋讴中。平生投分比金兰，莫逆论心最岁寒。唱第枫宸陪骥尾，秉钧槐府并貂冠。潘阳事契常脩睦，相魏亲邻正讲欢。冰井台边星陨后，百身何赎但汍澜。三朝光辅致升平，九叙咸熙入颂声。独运鸿钧成大业，亲扶英主继重明。圣贤自昔推同德，忠献于今重易名。清庙已闻从配飨，哀荣不独在佳城。"}