{"id":"720458","title":"反薤露歌","dynasty":"明末清初","author":"顾景星","text":"万物迭有化，老死何悲伤。托体同丘山，永与日月光。云霞作帏盖，高深为户堂。虫乌奏竽笙，雨露酌醴浆。魑魅充我御，仙灵为我宾。饥渴不复虑，寒暑不见侵。秦汉知何时，理乱亦弗闻。虚无本元化，逍遥傃太清。盘古无葬处，谁复营丘陵。嬴皇老尸鬼，火入骊山坟。圣贤会不免，天地终浑沌。蹙蹙世上人，哀哉徒苦辛。"}