{"id":"227114","title":"汉离宫四时词","dynasty":"宋代","author":"赵汝鐩","text":"东风飘花谁共惜，暑雨馥莲不忺摘。琱栏倚露月千里，铜铺锁寒雪一尺。终年汉漏滴四时，屈指三百六十日。远山蹙断懒涂抹，怕开妆镜鸾舞只。怨泪阑干落离宫，纤玉弹珠香风湿。梦回想像巫山云，檐鹊似传天上音。便都粉黛近君侧，未卜胶漆投君心。岂不闻东宫婕妤作歌悲团扇，又不闻长门阿娇买赋捐黄金。"}