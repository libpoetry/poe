{"id":"304699","title":"摸鱼儿·最难忘","dynasty":"清代","author":"陈曾寿","text":"最难忘、一湖寒碧，围湖都是山色。十年藏影深深地，留作此身长忆。吟未歇，正徙倚、寒梅一树明孤月。曲廊暗屧。爱五夜钟声，半空塔影，生事最幽绝。今宵梦，还向那边游历，凄迷亭馆非昔。明窗素榻低徊处，清泪那禁偷滴。窗未白，却不道、一身僵卧边城雪。残釭欲灭。算犹花，背床疏影，相对伴愁寂。"}