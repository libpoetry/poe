{"id":"1236441","title":"雨","dynasty":"元","author":"陈樵","text":"山雨纷如织，斋居昼掩门。陆行忧马滑，船济怯涛奔。汀草今犹病，园桃故不言。游鳞忘浦溆，直到槿篱根。云气朝弥积，涛声晚更雄。蛙生沈灶下，人入漏天中。稍觉伤生意，深愁误化工。羲和司叱驭，为拥日车红。风雨今犹恶，谁怜行路难。繁华三月景，牢落一分残。稚麦应伤涝，娇花不耐寒。江流方浩浩，云气转漫漫。楚泽连空阔，吴天极杳冥。水添今日白，山没向来青。鸥鹭乘原隰，藜蒿翳户庭。出门知未可，试学卫生经。"}