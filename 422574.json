{"id":"422574","title":"摸鱼儿","dynasty":"近现代","author":"邓桐芬","text":"送残更、漫天风雨，牵人情味凄苦。声声檐溜空阶滴，徒听远鸡催曙。寻梦去，任草色、萋萋不碍王孙路。阑珊院宇，便写入吴笺，歌残郢调，总是断肠句。清涟里，堕絮飘花几许。闲门芳讯偏误。蓬莱宫阙轻云蔽，懊恼韶光迟暮。愁莫诉，有瞥眼、春光九十成虚负。栖香燕乳，甚来去年年，雕梁藻井，惯伴玉人住。"}