{"id":"1196981","title":"答孙显世诗","dynasty":"魏晋","author":"陆云","text":"邈矣上祖，垂休万叶。广问弘被，崇轨峻蹑。高山克荒，大川利涉。繁兹惟祜，风连云接。大人有作，二后利见。九功敷奏，七德殷荐。鼎实重饪，芳烈再扇。奕叶弘道，天禄来宴。道弘振古，祚来替今。如彼在川，亦有浮沈。大韶既系，响比我音。岂曰荒止，涂弗克寻。昌风改物，岂水易澜。百川总纪，四海合源。在彼焉取，聿来莫观。曾是褊心，敢忘丘园。员晖偏照，玄泽谬盈。发彼承华，顿此增城。托景灵云，倦游户庭。匪曰能之，实忝长婴。焕矣金虎，袭我皇猷。孰云匪吝，仰愧苍流。往蹇来反，弭迹一丘。娈彼东朝，言即尔谋。振振孙子，洪族之纪。志拟龙潜，德配麟趾。弘义朗节，克明峻轨。遵彼中皋，于穆不已。于穆不已，大都是阶。之子于命，人应如颓。厚德时迈，协风允谐。惠此海湄，俾也可怀。乃眷丘林，乐哉河曲。解绂投簪，披褐怀玉。遗情春台，托荫寒木。言念伊人，温其在谷。道俟人行，辞以义辑。和容过表，余未云执。惠音高播，清风骏集。怀德形抚，临篇景立。"}