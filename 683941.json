{"id":"683941","title":"元驭阁老将北上要余于野次言别得二章","dynasty":"明","author":"王世贞","text":"相印非时授，天书特地临。一鳌堪立极，万象想为霖。众讶商岩梦，吾知颍水心。恋从乌鸟剧，愁向鹡鸰深。朝市安从美，山林老亦侵。莫教男子泪，容易便沾襟。拜命金瓯贵，征车竹使专。共迎丞相旆，还是孝廉船。应象三台外，降心一叟前。尧天从汝阔，佛日傍吾偏。取适难为境，贪闲亦碍禅。报君从此后，随分太平年。"}