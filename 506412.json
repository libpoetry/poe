{"id":"506412","title":"上陵","dynasty":"明","author":"王洪","text":"上诸陵，眺西土，佳哉山川郁固。函谷为关，金城为户。陆海万里，河渭在下。芟蒿莱，拓土宇，允怀我高祖。怀高祖，五年马上，饥不及餐，头发若蓬，葆服此劳苦。传子孙，谨厥度，永绥此九土。明明赫赫，昭厥上下。天命良不易，坤为舆，乾为盖。振洪恩，遐哉沛。神功迈三王，仁风洽四海。俾弥岁万亿，基业无有坏。"}