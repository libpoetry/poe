{"id":"568312","title":"和王元章梅花酬姚时望","dynasty":"明","author":"陆深","text":"岁寒冉冉馀冰霜，留此一树先春芳。山农能事数独步，净扫楮素摇兔芒。龙池波腾鸲眼裂，喷薄元云沁苍雪。须臾树梢送长弓，挂此一片寒潭月。赏心诗客多风韵，欲挽笔力回春信。竞搜奇事出枯肠，乱插繁花向春鬓。青钱沽酒白玉缸，自劝一觞梅一觞。调羹有时会结实，物色梦落商家王。山林托交盟未冷，众醉何须悲独醒。中分一顷养鹤田，半顷种花泉半顷。"}