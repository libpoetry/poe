{"id":"493806","title":"瞻甘泉先师遗像","dynasty":"明","author":"庞嵩","text":"山颓木蒌几星纪，日抱遗经卧蓬累。敢将己物并蘧庐，黄鸟丘隅难共止。昔云见圣未克由，前参衡倚谁真修。光明洞见瑶台烛，须臾仿佛炉烟浮。精华日月空颅首，两耳之傍南北斗。衣冠俨雅纡绅垂，隐隐太公犹在手。高风已远不可攀，遗像依希千仞间。追随再拜诸公后，俯仰前瞻祇汗颜。"}