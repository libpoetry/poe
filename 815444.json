{"id":"815444","title":"冠英吴大将赴真州陈云乃司马之招，吴门金子山为作江干送别图以壮其行，拈此题后二首","dynasty":"清","author":"夏炜如","text":"又作经时别，扁舟向广陵。壮游轻带水，羁绪怯孤灯。季子纻争献，元龙楼许升。为余询鲁直，眠食可如恒。霜信警宾鸿，情深感慨中。天生虎头笔，神助马当风。瀛海沧波急，岩疆列戍雄。会看麟阁上，著意写元功。"}