{"id":"102313","title":"再和·眼花错莫鬓霜匀","dynasty":"宋代","author":"苏轼","text":"眼花错莫鬓霜匀，病马羸驺只自尘。奉引拾遗叨侍従，思归少傅羡朱陈。衰年壮观空惊目，险韵清诗苦斗新。最后数篇君莫厌，扌寿残椒桂有余辛。忆观沧海过东莱，日照三山迤逦开。桂观飞楼凌雾起，仙幢宝盖拂天来。不闻宫漏催晨箭，但觉檐阴转古槐。供奉清班非老处，会稽何日乞方回。"}