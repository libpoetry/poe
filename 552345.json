{"id":"552345","title":"吴中丞席有感","dynasty":"明","author":"葛昕","text":"春风蔼蔼春日暄，肃将王命临梁园。梁园景物由来胜，开府至今康万姓。忆昔先公曾此署，余方舞象随朝暮。风尘荏苒几经年，秉节重游感慨素。主翁矫矫誇人龙，开阁满座意豪雄。三生不负盱山斗，五夜尊前肝膈剖。狂呼长啸发酣馀，倾盖劳君故非偶。我歌酒倒樽，我醉月倾轮。曾闻嵩岳关贤佐，愿祝君家作甫申。"}