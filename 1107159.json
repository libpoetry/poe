{"id":"1107159","title":"上巳日赣川忆东湖","dynasty":"宋","author":"韦骧","text":"韶光强半已消除，峤北芳华眼不辜。黄鸟穿林金闪铄，紫荆铺地锦模糊。持循畏简催胥吏，整顿归鞍戒仆夫。传语东风为加意，少留花卉在东湖。晓风吹雨过溪南，春色晴光三月三。燕觜啄泥方汲汲，杏梢攲水正酣酣。樽庖冷落俱能耐，刀笔萦仍岂自甘。珠阁帘堂应好在，待教门外系归骖。"}