{"id":"1063653","title":"同庆长游草堂","dynasty":"宋","author":"释德洪","text":"万株苍烟间，杳然出微径。相逢知有得，一笑洗孤愤。萧萧半窗雨，终日满风听。绿云到巉绝，小立锐清兴。约公我辈人，发此一区胜。春工自无私，风力亦强敏。柳垂拂掠黄，溪作揩磨净。篱间殿寒梅，吴姬发微哂。已忻鸟声乐，更爱游丝迥。余郎妙天下，气与山岳峻。春光缠肺肠，霁月磨风韵。诗如画好马，落笔得神骏。日斜兴未阑，山穷春不尽。更为明日游，踏遍钟山顶。旋汲一人泉，峰头煮春茗。"}