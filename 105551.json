{"id":"105551","title":"早夏陪知府学士登叠嶂楼","dynasty":"宋代","author":"梅尧臣","text":"高陵自可眺，况复更层楼。峨峨众山翠，活活寒溪流。新篁未扫箨，缘险已修修。曲道出林杪，飞宇跨城头。春余众芳歇，子结累蔓抽。庭空野鼠窜，日暝啼禽留。谁知郡府趣，适有林壑幽。主人易吾土，惟袭是瀛洲。伊我去闾井，尔来三十秋。昔望白云下，今从轻轩游。"}