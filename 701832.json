{"id":"701832","title":"送梦山少参分司岭东四首","dynasty":"明","author":"黄衷","text":"两岸烟花映舵楼，循州潮信接梅州。东人无限欢娱地，石埭山前宝月秋。韶薰夏日各机权，花署熊轩谩独贤。大手莫辞挥霹雳，鳄鱼元不在重渊。海上罗浮擅洞天，奇峰个个尽栖玄。乘轺济胜嗟能事，好寄琼琚四百篇。千霜乔木护韩祠，丽泽东坡足世师。几点残脂光近志，总交山海领遐思。"}