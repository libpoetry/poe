{"id":"57975","title":"过梅花室","dynasty":"明代","author":"王绂","text":"我曾泊棹西湖滨，千树万树梅花春。孤山月照一篷雪，十里湖光如烂银。兴豪对客酣清宴，达旦赓吟骋雄健。灯前索纸呵手题，霜兔鏦锵冰满砚。年来浪迹随西东，看花多在驱驰中。纵有香醪对明月，浑无好兴酬春风。只今书剑来京国，欲访梅花杳难得。亭馆多栽逞艳姿，山林谁重凌寒色。春来未几薄雪余，蹇驴偶过西城隅。疏花寂历三五树，中有一室幽人居。室中幽人广平后，旅寓看花为花瘦。窗横古影神愈清，杯吸寒香骨应透。相逢休言一事无，邻家有酒须剩沽。趁取楼头未吹角，莫教地上鱼鳞铺。我因看花狂兴发，花应笑我生华发。曲逆长贫岂足论，冯唐已老谁能拔。怜君与我同襟期，看花酌酒情相宜。百年一任世所弃，寸心独许花相知。我家君家隔江浙，一水相通吴与越。此夕何妨对榻眠，梦魂还醉西湖月。"}