{"id":"168918","title":"次韵苏公劝酒与诗","dynasty":"宋代","author":"陈师道","text":"五士三不同，烦公以诗诉。强酒古所辞，妙语神其吐。自念每累人，举扇毋我污。复使两欧阳，缩手不分付。平生西方社，努力须自度。不忧龟九头，肯畏语一误。顿悟而渐修，从此辞世故。公看万金产，宁能一朝具。两生文章家，夙记鸣蝉赋。请公坚城垒，兵来後无数。"}