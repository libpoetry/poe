{"id":"593860","title":"赠临淮李侯惟寅","dynasty":"明","author":"欧大任","text":"昆吾翼夏功，大彭佐殷绩。齐因尚父定，楚以鬻熊辟。毕万天实启，户牖帝所益。带砺誓何年，河山宛犹昔。桓桓武靖王，提戈万人敌。高皇重肺腑，襁褓置肘腋。授钺肆专征，五出鏖漠北。东驱西讨来，薙伐残胡慝。十年开国劳，功半在疆埸。身享大曹封，死授岐阳册。嗣子抱器奔，先爵酎金革。丕隆世庙恩，远念舅甥戚。君侯拜璧时，弱冠究经籍。柳城得荀生，康乐表谢客。印绶绾再辞，环卫召当直。主上眷侯勤，简授枢垣敕。位参台斗尊，业衍胙土斥。整笏崇班司，奉璋事宗稷。赋留云梦田，铭待燕然石。何人绍高密，几家嗣新息。独承衮舄荣，靖共肃朝夕。诗人歌干城，国士望阶墄。矫矫尔虎臣，所期鼎钟勒。"}