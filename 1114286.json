{"id":"1114286","title":"次韵学士兄秋初","dynasty":"宋","author":"李弥逊","text":"冲融日脚未全收，一叶飞黄满眼秋。谩向登临追宋玉，苦吟谁广畔牢愁。树冷饥蝉犹乱吟，风檐琴瑟露寒侵。妻孥工作无衣态，却恨清砧动好音。叶叶彫梧阵阵风，疏云全放月华浓。故人不寄江头信，看尽飞鸿断复纵。何日刀头水石间，婆娑犹得一官闲。杖藜早晚寻幽处，望断秋空不见山。"}