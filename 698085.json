{"id":"698085","title":"联句送贾会期","dynasty":"明","author":"钟芳","text":"江上春风吹柳花，离筵斜日照晴霞。翩翩五马秦关迥，隐隐双旌楚望赊。几处疮痍归屏翰，千村父老乐桑麻。使君家学薇垣重，剩有殊勋属帝嘉。昔年同醉上林花，酒色花容炫彩霞。汉节忽分民牧重，越吟先动客愁赊。羡君千里琴随鹤，惭我十年蓬倚麻。携手河梁各惆怅，满川风日对清嘉。"}