{"id":"702620","title":"舟中杂咏","dynasty":"明","author":"童轩","text":"买得扁舟稳，浑如米氏船。看山篷屋坐，待月柁楼眠。鸥静偏怡趣，鱼多不论钱。南风十日好，百丈漫须牵。去去朝京国，图书满画船。丹枫连水驿，白鸟没江烟。候吏朝挝鼓，渔歌夜扣舷。盛时官况好，何异去登仙。秋水青于染，官河放去艭。波光平草阁，山色到篷窗。细雨猿啼独，疏烟鹭下双。羁怀正牢落，谁与倒银缸。翘首金台道，孤舟几日程。陇云迷客梦，江月照离情。远水连天白，高河下露清。不堪凉夜永，蟋蟀近人鸣。孤鹤掠予舟，横江白露浮。天长秋水阔，云净晚霞收。斗酒聊相慰，江山足壮游。篷窗今夜月，应似在黄州。薄暮推篷坐，吟怀自爽然。青山遮驿小，白鹭点波圆。野旷风生籁，江空月在船。夜阑清不寐，屡欲挟飞仙。"}