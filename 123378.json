{"id":"123378","title":"江源县张季长正字家善颂堂","dynasty":"宋代","author":"范成大","text":"我穷江源来，名胜颇追逐。薰风秀沃野，在处得奇瞩。颂堂有佳士，文字照缣竹。图书抱世守，古锦韬玉轴。黄金不满籯，故园有乔木。逡巡酒如渑，霍霍具水陆。田头新縠升，一饭香满屋。回思闵雨时，敢望遽炊玉。摩挲壁间题，明府遂州牧。山高江水长，百世照尸祝。我来坐琴坛，腼汗愧前躅。空余烟霞痼，未冼是公独。请歌青城游，或附耆旧录。"}