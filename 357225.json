{"id":"357225","title":"摸鱼儿·重见","dynasty":"清代","author":"黄人","text":"正相思，蓦然相见，应无快意如许。别来千万鱼鳞字，对面仓皇无语。凭看取、记绿暗红稀，梦里相寻路。邻姬满户。似红凤青鸾，云中比翼，无数燕莺护。同心结，牢系心头未误。心甜还是心苦。画檐日坠香车至，悄遣侍儿先去。归乎否？道侬为君来，一任君分付。等閒留住。又匿笑低声，今宵休睡，怕到断魂处。"}