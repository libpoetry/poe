{"id":"650258","title":"张孝子歌为尚宝司丞张信赋","dynasty":"明","author":"金幼孜","text":"我闻山东张孝子，早岁衔哀报严父。昊天罔极恩莫酬，教育维持赖慈母。母年未艾孝弥敦，奉盈执玉心所存。鸡鸣问寝候堂前，婉容愉色如春温。綵衣娱侍供调膳，从容食饮频相劝。每怀鹤发未成霜，筋力愈强身愈健。三春慈竹阴满堂，萱草含绿凌冰霜。板舆缓挽向东风，穿竹看花清昼长。花前酌酒仍高歌，寿觞迭进慈颜和。子孙满前母更寿，此乐人间真不多。朅来孝亲名誉起，奉檄作官亲更喜。紫诰回鸾下五云，诏书褒锡光闾里。九重亲切掌帝符，日趍琐闼鸣佩琚。况闻伯兄更脱略，十年执戟侪金吾。近者受命殄贼曹，南征万里清海涛。弟兄忠孝有如此，一心只欲愉勤劳。古来事君违所亲，事亲宁复能忠君。子今际遇事明主，得禄奉亲逾古人。嗟哉孝子不易得，勖子终养崇明德。何时升堂为母寿，更作长歌写胸臆。"}