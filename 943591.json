{"id":"943591","title":"十二月二十六日趋府","dynasty":"宋","author":"陈造","text":"谁谓一舍远，不办三餐趋。亭午县市西，衙鼓府城隅。匹马惊鸟去，指槌冰在须。北风挟霜气，万象付摧枯。想当折琴弦，未怪裂人肤。驼裘被甲如，是日有若无。客首不暇回，顾容少踟躇。出处不能同，劳逸为之殊。庞翁马少游，似非隐者徒。乡居老躬耕，饱温得自娱。婆娑铜墨间，盍亦省头颅。蓘穮脱中熟，吾口良易糊。"}