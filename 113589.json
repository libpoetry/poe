{"id":"113589","title":"送苏太祝归石城","dynasty":"宋代","author":"黄庭坚","text":"苏侯恃才颇跌宕，常欲立谈取将相。风期家世非一朝，於我今为丈人行。偶然把酒叶公城，胸怀披尽能谑浪。画烛如椽吐白虹，花枝围坐红相向。夜如何其不忍起，风吹日照离筵上。醉中一笑挥万金，眼前快意诚为当。仆夫结束底死催，马翻玉勒嘶归鞅。南驱面有千里尘，道远回首几惆怅。汉阳津上游女多，何日石城荡两桨。莫倚卢家有莫愁，便成翻手辜前赏。"}