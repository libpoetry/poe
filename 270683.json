{"id":"270683","title":"黄山松石歌寄金仁叔将军兼索子湘和","dynasty":"清代","author":"宋荦","text":"黄山松石天下无，好事往往绘作图。千岩万树不到眼，刻意摹写徒区区。茸城将军胸次别，远道移取来崎岖。石一拳耳俨千仞，松不满尺盘两株。盛以巨盎置铃阁，珍比七尺红珊瑚。今年移镇向闽海，临行辍赠及老夫。鸭觜船载入廨舍，宾客咋舌儿童呼。吟窝得此良不俗，大笑今我官岂粗。南荣相对坐竟日，看山读画同欢娱。石也以松为毛发，松亦以石为肌肤。芙蓉一片忽堕地，陵峦宛转秀色殊。扰龙双干双麈尾，千霄之势当前俱。晋卿倘见定豪夺，柴桑或抚还惊吁。丛桂疏梅助清致，何烦命驾穷天都。将军雅意应有报，几回欲赋还踟蹰。今晨鼓兴了此债，属和火急催髯苏。"}