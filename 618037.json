{"id":"618037","title":"采莲曲","dynasty":"明","author":"何吾驺","text":"春风淡荡生紫烟，春水涟漪产白莲。白莲二月叠青钱，三月开花皎且鲜。四月花红复间碧，五月一望锦如织。千头紫玉万头霜，公子佳人咸叹息。咸叹息，驰道看花看不得。扁舟昨夜下长川，桂棹兰桡骋颜色。玉指纤纤曳锦帆，罗裙摺摺从风立。乍绕湖西芳径迷，轻沙浅岸杨柳堤。隔舟采花花不语，侬行采花花欲啼。愿得同心相顾盼，勿交轻手露华滋。采莲花，花几枝，佳人衣带自相私。解道当花携锦瑟，二十五弦交葳蕤。纤歌宛转不见人，但闻歌声何迟迟。采莲舟明灭，采莲行未歇。行行江口复采莲，夜深四顾生明月。月照花林化锦江，花随明月来姑射。不知前路采莲归，但爱湖心明月白。寒鸿春燕几时回，江北江南空长陌。谁人缓带与轻绡，双双采莲朝复夕。莲花复莲花，秋风下绛纱。轻寒吹玉叶，白露铺素波。长使及时裁舞袖，勿教轻去拂香车。采莲花，满船白玉与丹砂。"}