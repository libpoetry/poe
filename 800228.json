{"id":"800228","title":"由方丈右转上海山门","dynasty":"清","author":"陈王猷","text":"飞楼倚嵚岑，环回觉路塞。四望穷跻攀，斗绝石痕辟。窥天刚半线，拔地乃千尺。鬼斧凿何年，俨有巨灵蹠。雕鹗息羽翰，猱玃罕踪迹。当兹敛形神，直上缓登陟。铁縇右钩梯，手腕参足力。左顾窅然深，澒洞曛以黑。纳趾踵外垂，高尻面内迫。神人御风行，中道尚栖息。况在尘世间，宁有次仲翮。我幸及其巅，置身高岝峉。出险凭虚无，茫然荡心魄。"}