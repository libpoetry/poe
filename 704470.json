{"id":"704470","title":"岁暮怀梁园三子 吴明卿","dynasty":"明","author":"黎民表","text":"瑶林挺荆楚，吴公秀无双。鸿逵振英响，鸡舌备周行。沈思运圆象，补衮回七襄。犹龙不可絷，歌凤仍猖狂。见客屡白眼，何人得升堂。再召异宣室，憔悴同浮湘。宇宙岂不廓，斯人日摧藏。梁园啜古泪，萧条洒烟霜。寤言觌璚树，怨彼河曲长。蜀都寔才窟，铜梁奋天步。心源迈古浚，气岸流俗迕。屡迁宦不达，四壁家仍窭。虚舟尔何心，蛾眉自生妒。言念河朔游，亟蒙班石顾。款关倒衣裳，胠箧见情愫。夷门杳何许，劳人走霜露。羊肠方险涩，鸾翮将焉鹜。忧来变鬒发，良以思君故。汝南重月评，中郎冠时哲。水镜铨人伦，圭璋映朝列。玮词铸心匠，奇颖表天嶷。将整扶摇翰，倒览金银阙。抵掌笑时流，出走因妇舌。遇我胸屡披，下士食为辍。铜街骖辔游，紫逻挥杯别。怀材卧空谷，下乘争驰蹀。思君阻寒水，三花竟难折。"}