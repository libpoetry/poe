{"id":"536961","title":"余定州飞白歌","dynasty":"明","author":"王世贞","text":"吾家子敬不再得，千载能飞讵能白。天公缩入余生手，独洗残碑悟神迹。三尺生绡写相赠，草堂顿尔生颜色。矫如溟壑盘虬龙，迅如雕鹗击大空。细如游丝飏白日，澹如远汉垂晴虹。黄河九道拆天倒，潆洄沸灪争相雄。野夫平生好涂抹，小巫气索难为工。呜呼吾欲游五岳，挟君题名遍寥廓。六丁敛手那得妒，好与匡庐斗飞瀑。"}