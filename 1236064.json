{"id":"1236064","title":"送郑喧宣伯赴赤那思山大斡耳朵儒学教授四首","dynasty":"元","author":"张翥","text":"圣祖兴王地，风云护大营。天垂紫塞阔，星戴赤山明。人俗殊淳古，皇文易化成。君行当劝学，无愧鲁诸生。绝漠同文轨，提封振古稀。犬牙开武帐，元老秉天威。白马紫驼酒，青貂银鼠衣。那思山下水，曾睹六龙飞。野散千军帐，云横万里川。寒多雨是雪，日近海为天。黑黍供甘酿，黄羊饱割鲜。广文但少客，宁虑坐无毡。晨发戒行装，风沙碛路长。油鞯白鼻马，蓝绶赤铜章。文学重新命，□□□□□。□□□□□，□□□□□。"}