{"id":"613498","title":"长歌赠李嗣良","dynasty":"明","author":"李之世","text":"吾家嗣良青莲后。新诗百篇酒数斗。自言诗与酒相成，混沌元从醉梦剖。瞹瞹玄黄窅未分，尔时一线灵光浏。隍中之鹿甑边人，醒来摸捉原无有。刮面旋风入耳轮，急沈松煤挥秃帚。诗喉涩处酒灌浇，酒兴慵时诗擞抖。万斛明珠似涌泉，通体琉璃含锦绣。来游五岭不知年，酒伴诗朋靡不叩。时过白社必攒眉，或醉红裙辄濡首。高谈每动公卿坐，里巷酸儒或掩口。暇叩中林手一编，顾谓髯公首肯否。髯公亦是一酸儒，称诗只解陈窠臼。勺酒入唇便倾倒，眼花落井扶墙走。嗣良笑我非丈夫，我言醉醒不在酒。譬如诗趣非关诗，千古几人露眼手。曲栏花下写乌丝，一片斜阳挂户牖。"}