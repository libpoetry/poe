{"id":"1139504","title":"淮南看雪歌","dynasty":"宋末元初","author":"陈杰","text":"出门看雪一万里，闭门读书一万年。读书只读三皇后，看雪还看太始前。洪濛以还初纪异，鍊石补天灰渗地，人虫森然盗元气。介鳞日深蹄迹多，阃抉垠开奈若何。千山忽绝万径灭，宇宙鹘崙无璺裂。夜灯太极强披图，清晓长淮初见雪。丁宁莫遣风日分，暂时大地皆瑶琨，我尔一醉琼花樽。明朝山河各异色，独在书生头上白。"}