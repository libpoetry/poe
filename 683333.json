{"id":"683333","title":"皇甫司勋宅逢故九江守王丈王於先君同年其来也为其尊大夫乞皇甫志墓因赠五言三章","dynasty":"明","author":"王世贞","text":"把袂吴闾里，含香汉署游。风尘二千石，湖海一孤舟。门刺通文举，碑辞识太丘。岁星无物色，随地足沈浮。客间疑鬓发，天上见文章。以尔丈人行，当时童子郎。霜风鸣蒯铗，春雨涩荷裳。莫作穷途恸，烟霞许并狂。试问西京日，终童更有无。青云流辈尽，白雪和人孤。布帽时堪掷，篮舆少给扶。威明殊偃蹇，倒屣为王符。"}