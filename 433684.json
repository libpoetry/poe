{"id":"433684","title":"蝶恋花","dynasty":"近现代","author":"谢觐虞","text":"烟霭春城寒恻恻。斗草湔裙，偏又芳菲节。柳陌人归天未夕。罗屏刚上桃花月。梦境昨宵谁记说。红索鞦韆，燕子曾相识。一笑翠螺双扫叶。眼波消得三生渴。门巷流莺藏碧树。草色裙腰，旧是经行处。修禊亭台天尺五。水边何事闻箫鼓。有分扁舟湖海住。小扇杨花，奈换年时绪。袖底遗钿衫上雨。酒醒明日春无主。"}