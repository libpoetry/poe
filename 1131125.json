{"id":"1131125","title":"重阳二首","dynasty":"宋","author":"韩琦","text":"崛起层基正面山，登高疑是出尘间。一天秋色清吟笔，万蕊寒香发醉颜。与众且同今日乐，相逢难遇此时闲。犹输陶令归来兴，翩似冥鸿不可攀。菊有花争一日先，次逢佳节色增妍。任飘杯面黄金碎，好听歌喉白雪圆。戏马遗风应索寞，抱螺高兴且留连。良辰俯仰嗟陈迹，莫惜欢吟烂醉眠。"}