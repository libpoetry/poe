{"id":"840867","title":"建昌道中阻雪越日雪霁晓行","dynasty":"清末民国初","author":"金武祥","text":"一夜篷窗寒澈骨，晓看千山万山雪。榜人解缆寒江边，雪深没髁肌肤裂。篙滑淩寒竞打冰，冲撞渐听流澌活。千层细碎分琼瑶，一路琤琮奏琴瑟。船头啸傲誇奇观，只觉诗情更清绝。茫茫四顾真无涯，到此始知天地阔。林缺俄惊一点红，东方杲杲耀初日。"}