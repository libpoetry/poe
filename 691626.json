{"id":"691626","title":"士龙携二孙同弱侯过余解粽","dynasty":"明","author":"李贽","text":"解粽正思端午，怀沙莫问汨罗。且喜六龙下食，因知二妙堪多。元方既难为弟，季方又难为兄。如此食麋自可，何必白日飞升。我本老而好学，故随真人东行。两家并生才子，自然常聚德星。泗州说有大圣，金陵亦有元城。何似维明与公，并称二李先生。"}