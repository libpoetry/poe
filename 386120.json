{"id":"386120","title":"桂枝香·长空凝翠","dynasty":"明代","author":"毛莹","text":"长空凝翠。喜云叶收回，冰轮推起。万里无尘落落，疏星点缀。归鸦稳宿深林里，砌蛩吟、转赠幽致。园蔬煮就，残尊留在，欲眠还未。漫追想、当年此际。生公石畔，管弦声沸。檀口香肩，只索片时依偎。月斜人散清如水，笑空华、嚼然无味。何如今夕，数杯徐引，醺醺微醉。"}