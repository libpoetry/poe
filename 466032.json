{"id":"466032","title":"长江两湖岁苦水患修固堤防号五十年一遇而年年溃之今岁江西大水作龙舟水长句","dynasty":"当代","author":"王引","text":"魂伤思共汨罗招，未独湘累吊艾萧。重午苦兼连月雨，一生能几百年潮。天其有壤劳精卫，民实无田歌帝尧。准拟鹪枝谋暂住，鹪枝况逐泪漂漂。龙舟五月竞千村，鼓雨催飞入酒樽。指箸使君雷下失，运筹弃卒幄中论。沉湖差幸非周鼎，去国难招岂楚魂。便集银潢千派水，心灰重洗亦霉痕。"}