{"id":"93942","title":"题曹仲本出自素天仗以下皆纪画也","dynasty":"宋代","author":"杨万里","text":"德寿宫前春昼长，宫中花开宫外香。太皇颐神玉霄上，都人久不瞻清光。今晨忽见肃天仗，翠华黄屋从天降。一声清跸万人看，天街冰销楼雪残。北来又有一红繖，八鸾三騑金毂端。辇中似是瑶池母，凤舄霞裳剪云雾。太皇望见天开颜，万国春风百花舞。乃是慈宁太母回鸾图，母子如初千古无。朔云边雪旗脚湿，御柳官梅寒影疏。向来慈宁隔沙漠，倩鴈传书鴈难托。迎还騩驭彼何人，魏武子孙曹将军。将军元是一缝掖，忽攘两臂挽五石。长揖单于如小儿，奉归慈辇如折枝。功盖天下只戏剧，笑随赤松蜡双屐，飘然南山之南北山北。君不见岳飞功成不抽身，却道秦家丞相嗔。"}