{"id":"810140","title":"月下笛 雪中见池北横枝有忆和片玉","dynasty":"清","author":"郑文焯","text":"纸帐吹魂，芦帘低额，小眉横碧。微吟掩抑，月落高楼闻篴。卧空寒、残雪自香，一枝未折春暗识。似盈盈碎玉，红冰销碎，有情沾臆。东风旧地，携素手重来，画阑空拍。簪英荐酒，苦为金钗留客。想西江、缟衣夜还，采珠作泪花下滴。剪苍云，又听栖禽对语成叹息。"}