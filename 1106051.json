{"id":"1106051","title":"安阳好 九首并口号破子 其二","dynasty":"宋","author":"王安中","text":"安阳好，戟户府居雄。白昼锦衣清宴处，铁梁丹榭画图中。壁记旧三公。棠讼悄，池馆北园通。夏夜泉声来枕簟，春风花影透帘栊。行乐兴何穷。安阳好，物外占天平。叠叠挼蓝烟岫色，淙淙鸣玉晚溪声。仙路驭风行。松路转，丹碧照飞甍。金界花开常烂熳，云根石秀小峥嵘。幽事不胜清。安阳好，泮水盛儒宫。金字照碑光射斗，芸香书阁势凌空。肃肃采芹风。来劝学，乡兖首文翁。岁岁青衿多振鹭，人人彩笔竞腾虹。九万奋飞同。安阳好，耆旧迹依然。醉白垂杨低掠水，延松高桧老参天。曾映两貂蝉。王谢族，兰玉秀当年。画隼朱轮人继踵，丹台碧落世多贤。簪绂看家传。安阳好，负郭相君园。绿野移春花自老，平泉醒酒石空存。月馆对风轩。人选胜，幽径破苔痕。拥砌翠筠侵坐冷，穿亭玉溜落池喧。归意黯重门。安阳好，曲水似山阴。咽咽清泉岩溜细，弯弯碧甃篆痕深。永昼坐披襟。红袖小，歌扇画泥金。鸭绿波随双叶转，鹅黄酒到十分斟。重听绕梁音。安阳好，□□又翚飞。拨垄旋栽花密密，著行重接柳依依。鸳瓦荡晴辉。池面渺，相望是荣归。两世风流今可见，一门恩数古来稀。谁与赋缁衣。安阳好，千古邺台都。穗帐歌人春不见，金楼梦凤夜相呼。辇路旧萦纡。闲引望，漳水绕城隅。暗有渔樵收故物，谁将宫殿点新图。平野漫烟芜。"}