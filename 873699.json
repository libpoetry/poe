{"id":"873699","title":"谕俗 其一","dynasty":"宋","author":"刘子翚","text":"故园丧乱馀，归来复何有。邻人虽喜在，忧悴成老叟。为言寇来时，白刃穿田亩。惊忙不知路，夜踏人尸走。屋庐成飞烟，囊橐无暇取。匹夫快恩雠，王法谁为守。艰难历冬夏，迁徙遍林薮。深虞逻寇知，儿啼扼其口。树皮为衣裳，树根作粮糗。还家生理尽，黑瘦面如狗。语翁翁勿悲，祸福较长久。东家红巾郎，长大好身手。荒荒战场中，头白骨先朽。"}