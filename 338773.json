{"id":"338773","title":"高阳台·龚太守七旬寿辰，有太常仙蝶入室","dynasty":"清代","author":"许禧身","text":"宛转临风，盘旋罥絮，帘前栩栩轻飘。漫闪金霞，来从云路迢迢。太常竟作刘伶醉，恋沈酣、不返层霄。过三宵。留影翩然，酒醒香消。平生性质孤高极，敬忠魂绕阙，器重皇朝。百世流芳，传来赫赫名标。一堂锦绣春如海，看欹斜、含露逍遥。集琼瑶。聚庆高门，代代金貂。"}