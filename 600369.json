{"id":"600369","title":"新乐王晚年得子歌","dynasty":"明","author":"王弘诲","text":"高皇九叶神明胄，青社分茅世相授。籍甚贤王乐善声，河间东平此其后。兔苑当年故叟从，兰台异代想雄风。稷下儒生推俊辩，邺中才子托深衷。二酉发藏横万轴，焚膏继晷窗前读。紫文金简辨石函，青藜杖火分天禄。时时落笔洒云笺，光芒万丈凌紫烟。七步才华曹子建，一斗风流李谪仙。适来授简邀赋咏，为报熊罴新应梦。年过五十始悬弧，孔释今看亲抱送。想当喜气正充闾，一颗光呈掌上珠。帝子自应龙作友，宫人好唱凤将雏。由来有子万事足，况复振振咏公族。冰神玉骨总称奇，衮圭茅土占遐福。君不见海中仙果子生迟，开花结实三千期。又不见汉帝子孙多隆准，天潢万派绵金枝。当今主器归离震，星重辉兮海重润。诜诜宗子正维城，定扶神鼎匡昌运。物理真逢数盛丁，泰山东海兆佳祯。周雅绵绵颂瓜瓞，汉室宁誇带砺盟。"}