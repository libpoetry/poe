{"id":"770514","title":"为温毅夫题慈仁寺访松画卷","dynasty":"清","author":"曾习经","text":"昔我夜顾祠，初为慈仁会。其时寺半圮，零落殆百载。肇构既崇闳，重规难狭隘。晚近少物力，时会非清泰。剥落遂兼常，顾瞻渺殊慨。潭潭光明殿，一二馀彩绘。严净毗尼额，雍正御书大。殿前亘长轴，供奉传雯画。高丈有六尺，其阔四杖杀。卷中指画像，一一具神采。颇怜殿西偏，像设两颇块。以苫盖覆之，僧笑不可耐。顾我所发愿，于佛信物碍。侧左观音阁，窑变事玮怪。屈腕支颐坐，相好起敬爱。霞帔万缨络，蓝翠类轻霭。坐趺御题记，宛是乾隆代。我时足筋力，好事出侪辈。毗卢登废址，高瞰城内外。郁郁双松树，扶栏正偃盖。侧闻康雍盛，庙市摊书卖。我来每秋节，寂寞单馀忾。阶墀净若扫，草芳纷可佩。丛丛黄葵花，狼藉西风内。真赏岂在远，恣情宁遽汰。百好固难足，一往谅不悔。人事多好乖，乱生始无赖。劫灰馀瓦砾，私耘遍瓜菜。双松旧偃蹇，两泪定相对。李贺铜仙移，卢仝玉碑碎。百见百伤心，一读一感喟。向来赏心处，车驱不容睐。沉沉渺孤怀，儿辈那足话。昭中新祠宇，凭基得制裁。我意固亦肯，于心微蒂芥。披图见松树，谛视欲下拜。松如我故人，我诗傥所解。"}