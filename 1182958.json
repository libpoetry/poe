{"id":"1182958","title":"自东都还濠州奉詶王八谏议见赠","dynasty":"唐","author":"独孤及","text":"关西仕时俱稚容，彪彪之鬓始相逢。天地变化县城改，独有故人交态在。不言会合迹未并，犹以岁寒心相待。洛阳居守寄酂侯，君著貂冠参运筹。高阁连云骑省夜，新文会友凉风秋。青袍白面昔携手，冉冉府趋君记否。云分雨散十五年，始得一笑樽酒前。未遑少留骤远别，况值旅雁鸣秋天。二华旧游如梦想，他时再会何由缘。赖君赠我郢中曲，别后相思被管弦。"}