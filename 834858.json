{"id":"834858","title":"绮罗香 题马元儿水墨兰竹湖石画帧","dynasty":"清末民国初","author":"何振岱","text":"永昼帘栊，阑春节候，别绪无端怎理。已悔飘萍，肯逐等闲流水。谱鹃声、弦索先哀，弄麝煤、玉光犹紫。问姿年、一点芳心，几枝娟蕙翠筠里。丁娘豪侠自写，看取皱云茧纸，过人灵慧。密誓湘波，浣尽千生离泪。怨衰迟、孤影秦淮，傍香灯、回光萧寺。写人间、旧梦痕痕，忏词笺梵宇。"}