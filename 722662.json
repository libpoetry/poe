{"id":"722662","title":"后秋兴八首壬寅三月二十三日以后，大临无时，啜泣而作","dynasty":"明末清初","author":"钱谦益","text":"滂沱老泪洒空林，谁和沧浪诉郁森？总向沉灰论早晚，空于墨穴算晴阴。皇天那有重开眼，上帝初无悔乱心。何限朔南新旧鬼，九疑山下哭霜砧。焦中昏黑豆田斜，犹望殷忧启帝华。句町路穷难渡马，蜻蛉川断不通槎。关山月暗三年笛，草木风腥四面笳。庭际石榴红绽血，可怜犹是日南花。凌晨野哭抵斜晖，雨怨云愁老泪微。有地只因闻浪吼，无天那得见霜飞。廿年薪胆心犹在，三局楸枰算已违。完卵破巢何限恨，衔泥梁燕正争肥。百神犹护帝台棋，败局真成万古悲。身许沙场横草日，梦趋行殿执鞭时。忍看末运三辰促，苦恨孤臣一死迟。惆怅杜鹃非越鸟，南枝无复旧君思。橘中何地有商山？只影孤拳盖载间。十日焚天人少种，九幽持地鬼为关。诘盘周诰封京观，雕琢淮碑颂伯颜。叹息申胥重趼后，报吴异策尚班班。飞走都穷瘴海头，而今人说国亡秋。食残鬼母方知苦，酒醒天公亦解愁。奴丑时来皆市虎，英雄运去总沙鸥。老人生角君休诮，八百终期启汴州。枕戈坐甲荷元功，一柱孤擎溟渤中。整旅鱼龙森束伍，誓师鹅鹳肃呼风。三军缟素天容白，万骑朱殷海气红。莫笑长江空半壁，苇间还有刺船翁。夷山填海莫逶迤，复汉争如丈尺陂？故国楼桑围羽盖，上林仆柳发条枝。坐看河鼓云旗动，笑指渐台斗柄移。金粟堆前空翠裹，金烬犹傍玉衣垂。"}