{"id":"686877","title":"送龙友上春官","dynasty":"明","author":"伍瑞隆","text":"岭南十月梅花发，客子行行望天末。征轺万里淩清霜，举目长安见红日。长安日暖春草新，圣主为龙君为云。传闻昨忆相如赋，知君定是淩云人。男儿成名直须早，千忧万虑相颠倒。君今行年未及强，如此登朝不为老。所嗟人世如转蓬，风尘自古销英雄。与君骨肉亦肝胆，君若登朝安所从。"}