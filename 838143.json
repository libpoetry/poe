{"id":"838143","title":"万年欢·立春日社集灯词，用乙庵韵","dynasty":"清末民国初","author":"瞿鸿禨","text":"斗转珠杓，烟凝彩胜，乾坤佳气重新。增受泰元神美，节应长春。万树银花齐发，彻丹霄、升法王轮。龙衔耀、欢喜人天，催成花雨缤纷。想见千门月满，照东华香雾，影逐车尘。道是鳌山故事，虹渚嘉辰。遥听霓裳法曲，现分明、五色仙云。凭青鸟、早报司开，来朝捧出黄人。"}