{"id":"1112991","title":"衰病辞禄蒙恩赐可时小子坚方尘末第陈德昭袁仲诚惠诗褒借褒借甚宠次韵奉答二首","dynasty":"宋","author":"张纲","text":"萧萧两鬓雪毛新，忝窃清朝旧荐绅。陈力心知难就列，引年恩许致为臣。卧家正恐贻官谤，增秩俄惊捧帝纶。温饱一门生意足，捐躯无路报涓尘。月窟当年裛桂香，衰兰那敢望重芳。姓名忽见偕千佛，骨相端知误九方。老树逢春欣有蘖，新雏出谷敢争翔。琢磨赖有交朋在，高义无专数范张。"}