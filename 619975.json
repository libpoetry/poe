{"id":"619975","title":"老马行","dynasty":"明","author":"区怀年","text":"城阴老马羸且孱，霜蹄磊落毛斑斑。大宛异种人不识，年深骏骨空凋残。兰筋隐隐骨法露，有客过之徐一顾。借问来从渥水洼，进登天厩供常御。蹑影曾教冀野空，骄嘶赚得奚官妒。向来朔北多边烽，天子遣赐边臣功。临关百队皆屏息，落叶一片行追风。清晓牧閒归甲帐，高秋气欲犁毡穹。几年羽檄东西绝，分与将军同汗血。宝勒翻摧瀚海波，金鞯迟控燕山月。讵知天意右狂氛，北军南走争杀人。蹉跎岁月风沙满，至今伏枥徒酸辛。更愁力尽伤羁靮，刍秣不时还跙舛。当街羞见辕下驹，万里超腾方此夕。却笑世间轻薄儿，纷驱郊陌竞黄骊。谁能物色兴枯槁，不及悲鸣君早知。"}