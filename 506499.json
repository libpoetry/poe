{"id":"506499","title":"送江克恭还南京","dynasty":"明","author":"王洪","text":"秩宗典礼乐，自古称夷夔。子去获所从，况逢明盛时。廓落瑚琏器，潇洒琼树枝。风云壮气节，波涛涌文词。六馆众所羡，七步人皆知。新拜南宫官，群僚早见推。祝釐肃时事，佐礼光朝仪。于时八九月，马首东南驰。天高鸿雁远，露冷蒹葭披。绿杨生凉风，祗足搅予思。今者复南来，六月赫炎曦。云连禾黍郊，日照夫容池。朝参有当度，日夕肩相随。未尽契阔情，复言离别期。自愧草玄宅，囊无沽酒资。闭关抱馀瘵，兼之十年悲。愁至苦自遣，情钟当语谁。摆落南华篇，沈吟伐木诗。蓝田出白璧，绿烟鸣黄鹂。丈夫意气合，不在把酒卮。雨凉黄尘净，河阔孤舟迟。归见王子猷，吾宗推白眉。醉后示斯作，挥毫为和之。"}