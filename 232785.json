{"id":"232785","title":"鹧鸪·夜闻春雨来","dynasty":"宋代","author":"周文璞","text":"夜闻春雨来，浓绿净于洗。有禽自南翥，自呼不能已。岂非湘川下，或自东左起。黄陵见哀妃，白下感游子。仍多忧其兄，宛转深树里。汝兄今何在，荆棘日靡靡。岂非囚空山，或已投逝水。年深桎造化，波冷皮肉死。鹧鸪谨勿痛，此系造物理。吾若破析言，汝恨入骨髓。风吹慈竹林，苔晕上深紫。吾亦念故乡，日夜梦邻里。不如各归休，阙月照西鄙。"}