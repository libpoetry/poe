{"id":"420421","title":"望海潮 鲥","dynasty":"近现代","author":"沈轶刘","text":"梅潮京镇，薰风扬子，吴庖异味先登。田雪斗银，湖鲭较锡，奇鲜冠绝南烹。椎破玉壶冰。正江船五月，初上淮罾。细柳穿来，翠葱清醥带鳞蒸。泉唐俊品交称。有文鳊挂绿，霜蟹拖青。长想富春，烟帆雨里，千丝越网齐升。茅店酒三升。听鸣姜紫釜，一醉犹胜。梦断木天故事，分隽记谁曾。"}