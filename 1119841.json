{"id":"1119841","title":"端友和临要阁诗再次韵五首","dynasty":"宋","author":"陈渊","text":"茅斋西望水边楼，亦复开轩对奕秋。欲效子猷偏种竹，竹前那得一溪流。乘兴谁当访剡溪，竹间应复掩双扉。也知剧暑攻人急，正赖青双一解围。午窗青梦接羲皇，茗盌无多置我傍。此味若令儿辈觉，人间容有竹风凉。宿霭初收一卷帘，万山腾沓拥飞檐。静看野色连苍竹，便觉闲中气味添。不将朝服换斑衣，正以亲年慰所期。却恐英名喧众口，未容莱子作儿嬉。"}