{"id":"1126015","title":"感怀五首","dynasty":"宋","author":"陶梦桂","text":"记得当年宴杏园，旁人尽道似神仙。全家自此废耕织，枉费公家多少钱。忆昔身章两度新，庭闱恨不拜双亲。虽然累赠光泉壤，还是酬恩未了人。佐岳归来得自如，依然服色似芙蕖。儿童痴绝牵衣问，腰下如何不见鱼。心力较衰于少日，园池差胜似前原。畦蔬绕舍苔侵径，棘刺编篱竹打门。每忆间关离陷阱，一年剡壁一番新。虽无毫髦私于己，岂有涓埃及得人。"}