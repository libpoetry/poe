{"id":"654868","title":"晚泊魏家湾","dynasty":"明","author":"倪岳","text":"魏家湾头水清浅，十里长堤柳如线。舟行且止不须牵，明月已照长堤前。狂风俄然动坤轴，雪浪云涛互奔逐。湾头有客轻远人，弯弓纵矢誇入神。满目荒烟转愁棘，铿鍧金鼓传呼急。共判相与坐天明，已喜平安及晓晴。人生得失岂足计，奈此惊忧非客意。恨不乘风一夜归，船头画鹢长如飞。"}