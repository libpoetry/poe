{"id":"1085954","title":"查元章自成都走书至江陵并贶蜀笺附子","dynasty":"宋","author":"王十朋","text":"芝兰道山旧，邂逅夔江边。会合止半载，别离又经年。君犹滞使轺，我忽移霅川。东归不及见，西望心悠然。尺书走健卒，追上江陵船。慇勤赠远意，药百纸以千。我老苦多病，得药年可延。静思苦口味，奚止沉疴痊。但非造楼手，误辱文房笺。待将君诗文，传写千万篇。书言作二记，付与夔人镌。捍波记修垒，济渴记义泉。深惭郡政谬，滥托雄文传。君才高辈流，君誉蔼民编。雅志在活人，何心肯流钱。当宁正念贾，诸公咸荐贤。定归玉笋班，慷慨旒扆前。所陈必尧舜，那肯谈武宣。早趣舍人装，行著祖生鞭。我冠傥未挂，苕溪迟言旋。"}