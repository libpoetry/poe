{"id":"621732","title":"滁州道中吊古　甲戌使荆藩之作","dynasty":"明","author":"郭之奇","text":"客路如寻幽，晓夕苍山下。出没原岫间，景物时堪写。纵瞩遂忘疲，阴容忽中洒。历历眼前峰，奔青下绿野。俯视但淼茫，墟里孤烟寡。日暮禽鸟喧，归飞乱揪槚。临风怀昔贤，羁情易因惹。当日旧亭台，孰为主宾假。冈陵有变迁，况于览胜者。浮沉千古事，客泪难多泻。自顾远游身，悠悠驱我马。祇忆醉翁言，环滁皆山也。"}