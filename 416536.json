{"id":"416536","title":"望海潮 菱湖公园菊花展览会，偕友往观，赋成此解","dynasty":"近现代","author":"刘凤梧","text":"龙山烟淡，皖江潮咽，荒园荟萃名流。桔柚正香，芙蓉怯冷，梧桐溅泪谁收？枫叶堕寒沟。怅斜阳不语，残碣难求。碧水苍天，一轮新月满湖秋。孤亭槛外横舟。看平沙划雁，红蓼藏鸥。西苑镂金，东篱缀玉，有人乍啭珠喉。豪客剑光浮。上小楼望远，帘卷银钩。无那西风，冷凝香艳忆扬州。"}