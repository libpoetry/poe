{"id":"739477","title":"李方伯藏倪云林溪山无尽图","dynasty":"清","author":"张庚","text":"清閟高人骨格奇，意趣岂复同凡儿。偶尔适兴写山水，冷致冽欲凌人肌。想是霞餐却火食，不然那得清如斯。此卷高尺长减仞，幽溪重复山逶迤。枯林一簇山之麓，林下深深置两屋。盖茅零落墙欲颓，屋后萧疏映丛竹。柴门不闭阒无人，烟波迤漾平侵门。旁通略彴亦将断，舟楫沈齧洲沙痕。崇峰侧岭绝蹊畛，荒寒似写乱后村。要是生当至元末，乱亡在在惊心魂。目有所伤手自应，岂惟迂癖成性存。此卷笔法尤可喜，细观不与常作似。山石居然王右丞，树木全逼营丘李。枯淡虽云是本色，神味须知备众美。世人但拟解索皴，谁向先生问具体。李君珍惜同隋珠，自云得之酒家胡。出坎藉茅非偶尔，定是迂翁神与俱。"}