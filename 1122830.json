{"id":"1122830","title":"次韵李举之风雨中书事四绝句","dynasty":"宋","author":"洪适","text":"挂壁鸣琴久断弦，强反书帙本相便。词源顾我非流峡，藻思如君已掞天。雨势风声何太雄，群山答响乱贲镛。青奴今夕安用汝，玉友此时留得侬。怒号通夕搅空虚，好梦那能到玉除。枕上泰然无一念，只愁雨滴架中书。向晓登楼凭小栏，萧然归兴在江干。痴儿未了公家事，且把云山子细看。"}