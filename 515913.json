{"id":"515913","title":"题徽州殷氏所藏息斋画竹","dynasty":"明","author":"周瑛","text":"平生无计医凡俗，每思开轩学种竹。息斋此画自何来，坐觉寒阴满书屋。断根入地吴蚕僵，密叶排云威凤翔。洒洒清风照长渭，濛濛翠雾浮清湘。人世韶音久不作，有材如此转零落。龙笙凤管归何处，变作秋声撼厓壑。紫阳山高白日寒，幽人自倚疏帘看。秪恐六丁下收拾，夜半失却青琅玕。"}