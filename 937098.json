{"id":"937098","title":"谢王子林判院惠诗编","dynasty":"宋","author":"陆游","text":"文章有定价，议论有至公。我不如诚斋，此评天下同。王子江西秀，诗有诚斋风。今年入修门，轩轩若飞鸿。人言诚斋诗，浩然与俱东。字字若长城，梯冲何由攻。我望已畏之，谨避不欲逢。一日来叩门，锦囊出几空。我欲与驰逐，未交力已穷。太息谓王子，诸人无此功。骑驴上灞桥，买酒醉新丰。知子定有人，讵必老钝翁。"}