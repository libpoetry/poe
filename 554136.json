{"id":"554136","title":"赋贫士效陶渊明二首 其一","dynasty":"明","author":"胡俨","text":"车牛远服贾，刀锥竞市区。农工各有业，而我独何居。栖迟衡门下，白首谈诗书。源流仰洙泗，浑噩窥唐虞。终岁不勤动，经训岂菑畬。祁寒敝裘单，暑雨茆茨疏。门前长蓬蒿，室内无贮储。壶浆枉交亲，藜藿甘妻孥。守拙尘土中，幸免形迹拘。质衰随物迁，心冥与化俱。"}