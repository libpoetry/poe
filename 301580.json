{"id":"301580","title":"金缕曲·三十自嘲","dynasty":"现代","author":"邹韬","text":"往事休回首。想当年、茅檐弧矢，所期良厚。空盼峥嵘头角好，不作若敖鬼后。竟容易、半生辜负。三十光阴如梦幻，惯劳劳、橐笔天涯走。销意气，付尊酒。山林廊庙皆难就。君莫笑、荒唐落拓，无聊夸口。狂到世人皆欲杀，愤俗依然如旧。说甚么、怀才无偶。惟有深情忘不得，猛西风、吹得心儿透。黄菊艳，沈腰瘦。"}