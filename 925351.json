{"id":"925351","title":"王叔明示长句讶乌涧人不出楚则失矣齐亦未为得也次韵一笑","dynasty":"宋","author":"苏籀","text":"忍对三峰閟两山，澹蛾三五韵幽閒。王郎宾席自水冷，君须举玦人舍环。乌涧门阶未尝峻，瑞峰重深一百间。列屋罗帷隔风日，九回沈水纡髻鬟。使君素负凌霄志，臞儒何以换酡颜。龙香小袖酬绿醑，不管紫云私有语。美哉江色酿山光，青琐勤开看烟雨。"}