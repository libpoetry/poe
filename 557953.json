{"id":"557953","title":"寿金员外父母","dynasty":"明","author":"张弼","text":"括苍山中双凤凰，九苞五采何辉光。雌雄相应鸣朝阳，易春浩荡殊未央。凤凰敛翅白云乡，群雏连轩起高翔。凤兮凰兮岁月长，花甲才周何足量。昆崙竹实盈瑶筐，昆崙云窦流瑶浆。俛饮仰啄三千霜，两轮日月空自忙。神尧传中元姓张，泰山为豆海为觞。更邀月娥舞霓裳，寿比凤凰寿无疆，高歌同看混玄黄。"}