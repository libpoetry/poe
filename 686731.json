{"id":"686731","title":"送钱水部致仕次杭秋官韵","dynasty":"明","author":"边贡","text":"虎头将军图画奇，成都待诏功名迟。春风草草拂衣去，投老相寻知几时。冥鸿杳杳碧天秋，虞人网罗空复求。朔地苦寒江渚燠，常时虚拟稻粱谋。青门挂冠春欲暮，白首放歌江上归。野老相逢话朝市，龙飞天子正垂衣。老子田园归兴豪，已将功业付儿曹。庭中手种梧桐树，他日朝阳看凤毛。莲叶田田溪日曛，竹竿袅袅白鸥群。水南即是长洲苑，杳霭歌声穿暮云。东观鸡号风雨冥，十年通籍绾银青。栖栖不向故山去，兀兀穷愁何以醒。秦州石经半埋土，藓剥苔封谁为开。凭君觅取吴中本，江上云帆日往来。"}