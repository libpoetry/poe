{"id":"684232","title":"秋居五首","dynasty":"明","author":"王立道","text":"和靖常携鹤，羲之本好鹅。山阴秋日净，湖上野烟和。大道机中息，虚名身后多。渊明真解此，诗酒一生过。云树秋容澹，悲歌野兴豪。萧兰元异种，牛骥亦同槽。露白芰荷尽，天清鸿雁高。朋游隔千里，魂梦为谁劳。种树边茅宇，抛书满石床。林居惭束带，昼坐忆含香。土木形骸拙，江湖忧思长。秋来频对客，山桂挹寒浆。卧游真自得，日对辋川图。烧叶茶频煮，悬钱酒旋沽。大言倾宋玉，潜论学王符。秋至吟尤苦，临风独撚须。避树营墙短，看山引坐偏。长松盘野鹤，疏叶度寒蝉。蜂坞花成蜜，蜗房露洗涎。村居时易姓，祇畏俗人传。"}