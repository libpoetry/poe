{"id":"753986","title":"娇女诗","dynasty":"清","author":"周映清","text":"我家娇女齐蕙芬，媚如春月回微光。终朝据案弄卷轴，清吟婉转调莺簧。今年十二解声韵，七字五字吟琅琅。亦知弱腕乏警策，颇有慧语馀清锵。闺门尚德不尚艺，四诫初不夸词章。岂知陶冶有妙用，能使冰炭消中肠。温柔敦厚本诗教，幽閒贞静传闺房。但令至性得浚发，勿务浮艳鸣荒唐。我昔南楼强解事，力穷汉魏兼齐梁。即今所得尚无几，颇觉辛苦难为偿。怜汝娇憨亦不恶，岂必刘鲍争低昂。作诗因汝感畴昔，祇恐明镜生秋霜。"}