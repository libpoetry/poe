{"id":"408651","title":"观澜亭怀古","dynasty":"近现代","author":"郭仲达","text":"西蜀地形天下险，洪涛巨浸光滟潋。偶来灌口一登临，入画江山谁点染。灌南旧有观澜亭，高楼犄角横丹青。石犀石虎象罗列，神工鬼斧何珑玲。卓荦奇功秦太守，大字箴铭垂建久。自汉遵循迄于今，水利农田泽非偶。须臾独立动心魄，訇訇澒洞震百脉。滔滔日下竞东流，举手欲挽无长策。名区胜地资流览，四面云峰判深浅。左有离堆右青城，西来爽气长空卷。人生燕乐无几时，廊庙江湖任所之。古人已矣今不作，前瞻后顾难自持。吁嗟乎，我总明德伤远道，我借江亭舒怀抱。醉后狂歌问水滨，浊流那及清流好。安得乘风破浪决百川，力回狂澜于既倒。"}