{"id":"489677","title":"至正乙巳纪兴十首 其四","dynasty":"明","author":"袁华","text":"闾阎轻薄儿，掉臂起乱离。捐生取功名，徇财忘险巇。鱼丽朝结陈，肉薄夜登陴。论功秉节钺，干城罗虎貔。玉刻鹿卢剑，翠织蝥弧旗。燕马饱刍豆，韩卢厌肉糜。晏安怀酖毒，富贵履危机。飞言起不测，车裂徇其尸。空令行路人，感慨兴嗟咨。所以昌黎翁，为赋召南诗。"}