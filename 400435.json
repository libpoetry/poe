{"id":"400435","title":"水调歌头 其一 登八达岭","dynasty":"民国末当代初","author":"钟敬文","text":"久蓄再来愿，今日出居庸。峻岭崇岗争翠，林木郁葱茏。九折砥平驰道，千尺山头遗堞，游客尽西东。群向高台望，入眼咤神工。忆前游，身已老，志犹雄。拄杖望京石上，云野豁心胸。落落眼前诸子，烨烨垦荒事业，相勉在奇功。俯仰先民迹，肺腑绚长虹。"}