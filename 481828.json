{"id":"481828","title":"登黄鹤楼","dynasty":"明","author":"王称","text":"迢迢江上楼，飞构梯层穹。黄鹤何年来，结巢白云中。仙人整羽盖，一往无遗踪。瑶笙紫河车，潇洒馀天风。至今启重关，呵守虎豹雄。雕檐敞白日，阑槛标晴虹。我因驻旄节，登攀兴何穷。神行万物表，目送双飞鸿。依依烟际帆，远落三湘东。霜清楚天碧，树尽荆门空。长辞愧祢生，高兴怀庾公。落日下楼去，烟水青濛濛。"}