{"id":"1206790","title":"忆旧游 元夕雨","dynasty":"元","author":"袁易","text":"记笙歌茂苑，绣锦吴歈，京样风流。夜弛金吾令，正笼纱竟陌，雾暖春柔。翠蓬阆府移下，花影一天浮。任画管催更，玉绳挂晓，犹醉西楼。回头事如梦，奈杜牧多情，难忘扬州。小雨重门闭，但檐花敲句，灯影笼愁。黛云暗锁妆镜，不是玉娥羞。怕倦客今宵，凭栏见月怀旧游。"}