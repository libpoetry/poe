{"id":"1122369","title":"通守田太尉生辰二首","dynasty":"宋","author":"姜特立","text":"犀庭渊角凛英姿，褒鄂凌烟想画时。建武堂深閒缓带，筹边楼迥静哦诗。曾乘神骥参天仗，还插宫花赐宝卮。今日北门方借重，九重久已结深知。吴头楚尾几名邦，公以循良达舜廊。未把勋庸齐寇邓，直将教化继龚黄。蠹蠲前政人云乐，最上诸司议曰臧。只恐周庐赖弹压，芝泥趣召觐清光。"}