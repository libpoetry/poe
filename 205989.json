{"id":"205989","title":"赋雪·阊阖风势饕","dynasty":"宋代","author":"李洪","text":"阊阖风势饕，朔雪夜方积。窗隙散明玑，瓦沟露微白。讙譁竞儿曹，跼蹐愁病客。汉淮铁衣冷，勦敌要长策。安得郭代公，英气压质勒。又思李常侍，衔枚擒蔡贼。仰宽黄屋忧，稍塞素餐责。四郊正多垒，万室况艰食。岂暇歌幽兰，但愿丰穱麦。早晚休王师，奏凯献酋馘。"}