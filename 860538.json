{"id":"860538","title":"唐开成年墓志石","dynasty":"宋","author":"王应麟","text":"鸿濛肇开辟，变嬗几成毁。寥寥断竹歌，瓦堲溯姚姒。周坟典以族，讵认青乌子。公琴记咎繇，邢山称东里。葛淯失之矫，璠玙过于侈。焉知宫夹墓，莫识龟言水。铜槃字十六，铭自比于始。延陵有孔篆，乌宁半辞止。汉砖犹简朴，石章寖华靡。无愧惟有道，媚俗多虚美。七松谈士良，何以惩不轨。载笔鲜南董，袭浮谬臧否。岂悟冢中人，三百年不死。妇名弗出阃，古未有碑诔。谥见春秋初，志起典午氏。簪蒿隐士妻，芳刻垂千祀。杨高托不朽，习之文中理。或犯葵丘禁，息国事何耻。蛾眉为黄土，磨灭更谁纪。宰如比何人，维邑之士女。逸民孺仲裔，冰雪濯纨绮。采俪古鄞州，俭勤终莫齿。试问几何年，颇与铜人似。虽微黄绢辞，亦质而不俚。丘夷池又平，蓬颗今廛市。聚庐寒劫灰，馀光辉泥滓。曰德巢由俦，闺曰莱鸿比。我行松柏下，势荣朝菌尔。隆碣牛砺角，翁仲卧荆杞。兰艾均一尘，玉珉同一燬。孤竹梦泡然，柳下垄孰是。片石幸有传，诗以贻彤史。"}