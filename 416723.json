{"id":"416723","title":"月下笛 曾允元体","dynasty":"近现代","author":"谢觐虞","text":"鼓浪浮花，乱云启晚晴楼阁。弄春弦索，似长宵雨怀恶。柔桑约略无多土，付陌上飙轮骤毂。只婆娑蛮舞，羽衣叠破，无端凄角。帘箔，阑干曲。有久咽箫心，未凋剑锷。歌离吊梦，好是碧衫鹳雀。人天也识消恩怨，奈恩怨而今说著。思归切、欲和南飞句，远树正绿。"}