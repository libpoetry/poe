{"id":"1238292","title":"苦寒作","dynasty":"元末明初","author":"王冕","text":"昨日风寒枯木折，今日五更霜似雪。河伯泉仙惊怪言，冻杀深潭三足鳖。南海一平行大舆，五尺之冰千古无。珊瑚树死日色薄，老翁破冻叉僵鱼。凤凰不出鸲鹆语，秃鹙飞啼血如雨。驼马交驰入不毛，兜鍪不惮饥寒苦。豺狼夹道狐兔骄，白草万里蛮烟焦。纷纷赤子在炮炙，三士何缘争二桃。君不见江南古客颇痴懒，养得一双青白眼。"}