{"id":"879044","title":"水龙吟 自和前二首 其三","dynasty":"宋","author":"刘克庄","text":"病翁一榻萧然，不知世有欢娱事。雀罗庭院，载醪客去，催租人至。报答秋光，要些酒量，要些诗思。奈长鲸罢吸，寒蛩息响，茶瓯外、惟贪睡。穷巷幸无干贽。或相过、莫知谁氏。柴门草户，阙人守舍，任伊题字。自和山歌，国风之变，离骚之裔。待从今向去，年年强健，插花高会。"}