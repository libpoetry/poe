{"id":"463958","title":"丙申七月一日离乡作","dynasty":"当代","author":"杨雪窗","text":"迩来厌思乡，离合总仓遽。客子昨日归，平明挥手去。人烟供怅望，飙轮迅飞羽。记得背江城，瞥眼窗移树。肩囊叩故扉，觌面惊阿母。小甥乐何极，绕身蹈且舞。老父载歌还，凝伫竟无语。剧怜发尽霜，黧颜满尘土。有妹力持家，厨下具鸡黍。宿昔团栾少，万里掷南亩。蓬转各天角，长谙别离苦。穷鳞处涸辙，抚迹饶艰楚。岂如尽室欢，故园守贫窭。嗟我尚羁怀，尘路空踽踽。览景动高吟，哀乐何足数。"}