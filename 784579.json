{"id":"784579","title":"题天城寺慎淳二王泐石书","dynasty":"清","author":"李锴","text":"岣嵝山前石，琅琊台上辞。漫张它日事，徒启后人疑。有蓟承东甸，维盘镇左陲。久徼先帝赏，今结二王知。日月标文藻，虫鱼继鼎彝。天龙看独举，丹凤复双仪。气浑全神入，痕深捷势移。直教金并镂，不惜玉同劙。秋藓毋侵蚀，高云或蔽亏。涧增飞白胜，峰扼翠屏危。子固宁轻命，中郎剧好奇。定知千载下，争拓寺西碑。"}