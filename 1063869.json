{"id":"1063869","title":"送悟上人归沩山礼觐","dynasty":"宋","author":"释德洪","text":"乱峰踼卓不容数，宝构翔空盘万础。沩源水作青莲香，攧雷溅雪出烟雨。住山老如大雄虎，暗谷行藏文彩露。说禅不费丝毫力，以空为印印诸祖。道人乃是小于菟，气已食牛难共语。悠然踪迹似孤云，羡侬先我山中去。会当出钵螺顶间，见此颀然秀眉宇。"}