{"id":"543615","title":"夜同方吴两生集汪士能宅留宿作新都豪士歌","dynasty":"明","author":"胡应麟","text":"君不见新都侠客汪士能，意气磊落形骸真。须髯如戟鬓如猬，泰山一掷轻千钧。大腹便便亦何有，半生但贮宜城酒。日倒青莲三百杯，家藏白堕五千斗。暮春三月日颇长，杏花半落梅子黄。先生白眼空四海，却来岩市登君堂。堂上吴生宛如玉，座右方生迥超俗。博山炉中沉水香，玳瑁玻璃照?醁。相看一笑轻王侯，长鲸跋浪风云愁。主人尚醒客已醉，荧荧华烛开朱楼。绣缛纱茵迥奇丽，一卧明窗不知曙。感君意气为汝歌，赠汝狂名在天地。吁嗟乎，世途局促难为容，卖浆隐博甘途穷。身后荣华竟谁是，眼前尺蠖嘲蛟龙。生家伯兄文且武，骠骑才名驾千古。二兄三兄咸楚楚，生也第六之名讵减五。城东红妆十万家，朱唇翠袖争朝霞。相逢不饮漫成别，参差笑杀千桃花。君不见杜陵布衣老且拙，典尽春衣兴逾发。黄四娘家花满蹊，大白携生醉明月。"}