{"id":"501950","title":"花殇","dynasty":"明","author":"释妙声","text":"去年高秋洞庭客，赠我两株木芍药。手植东皋未浃旬，绀芽怒长纫英坼。今年春深花满枝，嘘霞弄日相因依。红簇火城丞相至，锦翻晴昼买臣归。当阶矜持颜色好，使我行吟被渠恼。看去还期到子孙，归来聊以娱吾老。那知零落委泥沙，雨压云愁共叹嗟。柳色莺声虽复在，游蜂戏蝶落谁家。飘香坠粉无人拾，游梦妖魂归不得。种树空思郭橐驼，寂莫因悲洛阳陌。草堂独坐见秋风，弥信吾家谈色空。安得人间名画手，倩渠移入画图中。"}