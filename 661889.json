{"id":"661889","title":"潼关道","dynasty":"明","author":"郑岳","text":"秦山矗矗凌紫烟，中分一臂来蜿蜒。黄河北走触山麓，川涂扼束难夤缘。高厓壁立通一线，疑从瓮底窥青天。盘盘磬折开复闭，单车只骑艰回旋。敌楼突起临云表，周遭雉堞空中悬。惟闻鸟声远近相呼应，猿猱下上互攀援。乾坤设险有如此，我初见之不觉神凛然。关中自古帝王宅，成周之世多历年。古称在德不在险，不然秦传二世胡为不少延。方今万乘都幽燕，西顾雍陜寄旬宣。犬牙相制意故在一关之地，中州山陜遥相联。城复为隍古所戒，咨尔守关将卒毋以四方无事长晏眠。"}