{"id":"377366","title":"琐窗寒·梦冷金蕤","dynasty":"清代","author":"蒋敦复","text":"梦冷金蕤，香销玉骨，可怜人杳。华年似水，断送镜中春老。媵秋星、疏灯暮寒，卷帘花瘦西风峭。自恹恹病起，笛床尘罥，药炉烟袅。谁吊。纤魂小。忆蹙损双蛾，月痕流照。罗帏乍启，恍听枕边低笑。恁潘郎、丝鬓早凋，彩云易灭空懊恼。待浇来、絮酒深深，艳影薶芳草。"}