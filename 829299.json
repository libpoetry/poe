{"id":"829299","title":"杂感     （八首）","dynasty":"清末近现代初","author":"沈尹默","text":"洪濛辟宇合，太古崇二皇。遂令构治乱，君臣紊天常。仁哉混沌氏，七窍以凿伤。圣哲终何营？跬步嗟迷阳。董生佐武皇，六经日月悬。自从仓沮来，事象穷其玄。啾啾鬼神泣，忧患何时蠲？毁书坑儒生，远矣嬴政贤。日月丽中天，众星安在哉？元经接获麟，藐尔王佐才。被发祭郊野，名山望君来。怀生知顺则，经纶布九垓。伐国不肯言，寂寞扬子云。渊渊陶彭泽，曾无代禅文。明哲古所希，危行寄人群。饮酒复饮酒，侵晨达日曛。求仙复何许？云在三神山。海风引舟去，望见三青鸾。饵术不获年，持斋使人鳏。寄谢尘世人，长醉保朱颜。壮士梦田猎，射虎南山头。朝来泪盈握，功实不相侔。宝剑为我友，黄金为我仇。骏足轻万里，羁绊将何求？憧憧出门去，黄埃杂车马。相逢大道傍，谁肯为我下？仰天招白云，御我之旷野。呦呦麋鹿音，和者一何寡！朝日射棂槛，暮雨洒床帷。圜道绝偏私，无喜复何悲！揽镜对形影，还问子为谁？当身本无物，焉知有是非。"}