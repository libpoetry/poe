{"id":"444408","title":"贺新郎 新河函告婚期，赋此为贺，词以代柬","dynasty":"当代","author":"王蛰堪","text":"望断秦川路。记当时、词场邂逅，俊怀相许。兰畹西风悲零落，还拟补题重赋。更觅梦、几番来去。短烛寒庐窗影里，傍斜曛、冷抱凭销与。经岁别，恨千缕。一闻佳讯传鸿羽。喜荷塘、菱花并蒂，百年鸳侣。解道同心容易结，白首最难同趣。心事重、无多言语。知否叮咛临楮意，愿相携、珍重闲朝暮。应不弃，紫霞谱。"}