{"id":"689770","title":"四景山水 春","dynasty":"明","author":"张以宁","text":"山雨瀑如雪，林寒松未花。遥看飞阁起，知有梵王家。一僧归得晚，云湿满袈裟。崖断石林合，风高云叶飘。人归雨脚外，高阁望中遥。应是天台路，幽期在石桥。秋巘白云晚，霜林红树多。野桥山郭外，行子暮来过。为问小摇落，江南今若何。寒月白千峰，林深路绝踪。遥知僧定起，疏响在高松。亦欲剡溪去，其如山海重。"}