{"id":"605005","title":"乙丑春二月二十有四日邑侯裒谷孙公有事罗浮同社诸君子偕集江上小堂举酒相贺夫劝课农桑巡行阡陌辟草莱以正疆界蒐伏慝而饬干掫此循良实政开邑以来二百五十馀年所未有也遂相与绘图授简侈为诗歌以副野史公复取道于先司徒东皋别业驻辔于先仲第□子二石山房盖有谋野则获之思焉萱乃携子及孙炊脱粟酾茅柴以窥马足公辄欣然班荆移阴而别时余以目眚不能从公于迈为四百三十二君归石候命第以一日之长狎主齐盟敢不悉索敝赋窃附中和乐职之谊遂鼓腹","dynasty":"明","author":"张萱","text":"逐队云山夹路花，春风先到野人家。瓦盘鸡黍儿孙见，野茇壶箪父老遮。单车不惮缘千亩，一发惊看有五豝。笑憩甘棠无讼听，独携綵笔染丹霞。"}