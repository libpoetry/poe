{"id":"1098090","title":"次黄叔粲茶隐倡酬之什","dynasty":"宋","author":"戴炳","text":"美人隐于茶，性与茶不异。苦涩知馀甘，淡薄见真嗜。肯随世俱昏，宁堕众所弃。灵雨滋山腴，迅雷起龙睡。野草未敢花，春芽早呈瑞。斗水须占一，焙火不落二。趣深同谁参，隽永时自试。葱姜勿容溷，瓜芦定非类。标名寓玄思，微吟写清致。成我君子交，从彼俗客恚。嚼芳憩泉石，包贡免邮置。辽辽玉川翁，千载共风味。"}