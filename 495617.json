{"id":"495617","title":"沁园春 秋坡","dynasty":"明","author":"陈霆","text":"买断青山，占住白云，岂不佳哉。尽夜枕商声，苍筠绕梦，晚庭诗景，红叶成堆。老鹤松阴，流泉涧道，付与闲藤日往来。行吟处，见石田齐熟，篱菊新开。有时落日林隈。听牛背、西风一笛回。更露洗疏桐，乌啼金井，月寒老桂，人在琴台。芋栗供贫，茱萸备酿，生计年来手自栽。清幽甚，笑落花流水，春漏天台。"}