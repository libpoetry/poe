{"id":"1215495","title":"谢送崖公所画判官药方书","dynasty":"元","author":"陈泰","text":"我从海上归，不得海上方。庸医试饷吻，食之断人肠。我从濠梁归，不得濠梁画。诗情勃郁时，强走何由化。空山欲雪云冥冥，道逢裘兄双眼青。收方蓄画能通灵，快我诗肠频丁宁。君持此方为国医黎民，要使药笼皆参苓。君持此画献赋凌烟阁，要使天下将相皆褒鄂。海头不生断肠药。"}