{"id":"1093052","title":"秋怀 其七","dynasty":"宋","author":"韩淲","text":"壮士不逢时，失身杂蓬蒿。出门仰天笑，入门复悲号。骥騄无时无，谁为九方皋。两鬓空未白，脱落已萧骚。博文事华藻，驰辨如波涛。持此可求进，义命畏所操。虽于交游间，好客时一遭。握手或对榻，气岸两相高。奈此穷困何，耕凿敢辞劳。从渠肉食者，厌薄一世豪。富哉汉公卿，朝夕醉醇醪。"}