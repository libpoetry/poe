{"id":"701641","title":"哭祝京兆希哲二首","dynasty":"明","author":"黄省曾","text":"绝代才华海上居，白头才得谒公车。为文可作千金卖，倚马真誇七纸书。但使有怀同阮籍，不妨无路荐相如。柴桑人去空开径，愁见新杨绕故庐。嵇康懒性老还疏，孙绰才峰秀有馀。世上不知司马赋，人间今宝右军书。从来燕雀争嘲凤，可惜蛟龙只混鱼。尚忆去年春二月，碧桃花下驻高车。"}