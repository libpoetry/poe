{"id":"1122140","title":"春尽二首","dynasty":"宋","author":"郑獬","text":"春尽行人未到家，春风应怪在天涯。夜来过岭忽闻雨，今日满溪俱是花。前树未回疑路断，后山才转便云遮。夜间绝少尘埃污，惟有清泉漾白沙。禁籞平明帐殿开，华芝初下未央来。人间彩凤仪韶曲，天上流霞满御杯。花近赭袍偏灿烂，鱼窥仙仗亦徘徊。蓬莱绝景何曾到，自愧尘踪此一陪。"}