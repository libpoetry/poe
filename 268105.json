{"id":"268105","title":"绛都春·咏盆梅，寄示道之、翼之","dynasty":"现代","author":"何振岱","text":"摇灯屏曲。袅一缕诗魂，和香来去。玉立癯身，寄托盆中无多土。掬泉漫入铜壶供，展病干、依然苍古。记锄明月，种成偏远，故园双树。重数。芳寻踪迹，疏篁外、冉冉绿鬟欹雾。晓梦斜街，旧日春寒怎生赋。深卮隔雪炉边句。问何似、瘦驴溪路。淡然吟对黄昏，横琴无语。"}