{"id":"356868","title":"百字令·乙未七月十八感赋，是日亡妇五十生日也","dynasty":"清代","author":"冯煦","text":"哀蝉正咽，掩虚堂、又陨霜前衰叶。小簟轻衾眠未得，况复嫩凉时节。楚魄难招，吴趋莫问，陈迹如烟灭。沧桑尘事，梦回争忍重说。百岁能几光阴，断肠分手，两度听啼鴂。锦瑟华年休更数，可奈冰弦都折。蓟北云孤，淮南草暗，回首成骚屑。潘郎老矣，鬓丝今又将雪。"}