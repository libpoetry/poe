{"id":"505151","title":"停云辞","dynasty":"明","author":"张宇初","text":"停云之思兮，思不能已只。予兮斯栖，有山有林有园有田只。山崖卓拔，居辄拮据只。林木蔽芾，时而濛翳只。丘樊衍沃，味所茹蓄只。田畴嶕峣，食以菑畬只。仰瞻扶舆，宇宙随所寓只。来今往古焉有穷只。予兮斯栖，复吾广居只。仰止昔人返吾诚只。道以为径由适趍只。德以为宅直而方只。体仁为防，遵义为范只。大中至和心之醇只。闳文钜章道所载只。持敬弗愆主厥一只。溥博其渊慎兹独只。制以衡辙为德舆只。操其淄潾增澡砺只。执中无隅神无方只。心君湛然净以虚只。圣哲同皈永矢蹈只。停云而思远溯游只。丽泽其鲜胡盍簪只。浇风颓波曰漂宕只。孰偕寤言中心乐只。平陆修阻慨邈悠只。舟车莫从奚促席只。洞视千古等须臾，伐木以歌怅吾悲只。"}