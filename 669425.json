{"id":"669425","title":"名都篇","dynasty":"明","author":"陆粲","text":"名都天下饶，闾里藏豪雄。跹跹轻侠子，结友相追从。依凭董君宠，著籍期门中。联骑出近郊，翩翩若游龙。击毬平乐观，逐兽长杨宫。纵横驰道上，意气轻王公。司?不敢呵，敛手避其锋。暮投北里馆，张组陈歌钟。嘉肴列千名，酒醴旨且丰。坐拥燕赵姬，巧笑姿芳秾。转喉变新声，折肢舞回风。为欢竟永夜，挥霍千金空。天明掉臂去，复会平陵东。日月信徂迈，淫乐何终穷。"}