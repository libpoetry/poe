{"id":"677012","title":"己酉春日以看梅到弹山信宿山阁读壁间旧题如昨日耳而当时共事者徐孺谷张君实与小史荃之皆死矣退之有言人欲久不死而观居此世者何也怆然兴怀爰作此诗","dynasty":"明","author":"李流芳","text":"七载阁中人，重来死亡半。巡览惊孤游，数往疑梦幻。当年诗酒徒，徐生意何悍。小史最清发，与我情婉娈。张生实同调，时亦偕汗漫。一朝俱灰尘，萧条空里闬。不见窗中山，突兀犹在眼。不见门前树，森疏好枝干。山花向我笑，山鸟自相唤。壁间旧题字，墨迹未漫漶。嗟我同游人，一逝不复返。晓日充山舟，夕月铜井院。湖波绿欲皱，杨梅红始绽。曳杖追流云，浮杯激飞淀。此中乐事多，此日欢情变。低回阅身世，生存腼颜面。西州下悲泪，黄垆发浩叹。予怀不可道，松风吹独旦。"}