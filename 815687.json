{"id":"815687","title":"检藏书感赋","dynasty":"清","author":"郭曾炘","text":"人生贵适情，长物皆为累。读书不在多，安用罗箧笥。长安号人海，自昔居不易。矧经丧乱余，岂有立锥地。馈贫亦虚言，腹枵难煮字。饥驱匪自由，顾此焉舍置。一身已赘疣，四海方糜沸。复壁无深藏，兼两重劳费。儿曹惜手泽，甲乙为标识。谁知丹墨痕，中有沧桑泪。吾家黄璞里，通德存赐书。远宦偶归来，什九饱蠹鱼。先畴无一亩，安得带经锄。春曹三十载，退食鸡栖车。阅肆掠剩残，累积寸与铢。一日未释卷，寝馈与之俱。亦知玩物戒，聊胜博弈娱。甬东天一阁，吴下士礼居。小大相挈较，潢潦于江湖。万钱愁塞屋，措大真穷途。延秋夜啼乌，达官尽避走。栖栖复皇皇，可笑丧家狗。妻孥亦何知，作计随人后。旅琐悲焚巢，自贻复谁咎。失火贺参元，吾思柳子厚。区区保丛残，无异千金帚。长恩独何事，殷勤为我守。炳烛念余光，雅意宁忍负。岁除修阙典，会当酬杯酒。泊宅无安居，此愿竟偿否。欧风日东渐，学说竞趋新。莘莘黉舍子，六籍谁复亲。《法言》久覆瓿，《论语》可代薪。迂儒不解事，矩薙守先民。庄生尝窃笑，章甫适文身。徒然抱残缺，终恐委灰尘。祖龙恣焚坑，孔壁未尽湮。吾观今日事，酷烈甚暴秦。浮生无百年，遘此大化沦。成毁何足道，掩卷潜悲辛。"}