{"id":"286576","title":"悼孝觉诗·坠叶悲凛秋","dynasty":"清代","author":"李稷勋","text":"坠叶悲凛秋，白日凄以慄。悄焉山阿人，眷怀江海客。五载感暌离，孤悰悲畴昔。之子閟瑰采，意迥貌沉嘿。文字昵交亲，衿契刓肝膈。相见或无言，有言必深切。乱离几经时，音容久疏隔。颇闻志康济，揽辔追前烈。拥节枌榆里，抢攘虎狼穴。孰谓兰茝姿，能奋飞钳舌。南越不受吏，百城气詟慑。君怀独耿介，正谊秉贞白。卓哉镇使贤，帷幄许参接。谔谔一士谋，咄咄千夫蹑。露章距藩帅，一方消反侧。嘉谟契中枢，间关还京国。从容借前箸，仓卒定牧伯。人谋匪不臧，天难殊未歇。风雨逞盲怪，岭海日沉黑。邝露无完琴，虞翻靡安宅。出窞傥北游，嘉会期晨夕。初闻滞黄浦，淫疠见浸贼。继闻遽陨谢，奄忽从鬼蜮。嗒然震余心，龂噤寒战臆。大雅方沦汨，吾党几遗孑。虽云一介弱，独为千秋恤。迩年接謦响，往往凭缣墨。缣墨今且亡，永叹芳菲歇。逝者长悠悠，生者徒恻恻。巫阳傥可下，但有招魂帛。道远更心摧，无由慰家室。"}