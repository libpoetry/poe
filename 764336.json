{"id":"764336","title":"念奴娇 其十 次韵答汪舟次","dynasty":"清","author":"王士禄","text":"科头箕踞，许佯狂我辈，追踪琴牧。况对二分无赖月，好佐听鸿灭烛。为语玄机，收将红泪，一唱欢闻曲。亭亭真似，薛涛名擅西蜀。更喜字比雕阴，禅同天女，怜我辞何肉。绮语谁云成堕落，自负前身金粟。漫说心摇，无劳手语，情寄横波目。别来怀梦，寒衾缩尽书屋。"}