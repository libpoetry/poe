{"id":"1090902","title":"又和元可二篇 其一","dynasty":"宋","author":"薛季宣","text":"阳春倡者谁，欲和心已阑。故乡渺千里，念之一辛酸。人生足离合，岂在共盘餐。胡然儿女情，苛留太无端。焉得不系舟，使我怀抱宽。信美非吾家，会且即所安。后园桃李秋，芜径草木繁。酒来辄竟醉，歌强难为欢。风雨打寒食，枯河尽瀰漫。故乏猜嫌累，谁能整其冠。惟当适意尔，曷贵吕极官。晋贤泣楚囚，卫女赋竹竿。愿君悯羁思，所友路何曼。归哉昔在陈，孔圣乏体胖。幸非艰棘徒，亦复谢栾栾。"}