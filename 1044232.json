{"id":"1044232","title":"题杨希元朝议南轩","dynasty":"宋","author":"范纯仁","text":"卜居俯涧瀍，开轩面嵩洛。迥占西都胜，高据北邙脚。千门凝紫烟，群峰参碧落。神皋势回抱，天阙谁开凿。朝阳丽金碧，半空横殿阁。滩声夜潺湲，云气暮惨错。春花敷烂锦，夏木成翠幄。三川披画图，八极开綷幕。曾无登涉勤，坐享仁智乐。主人富才识，大隐当城郭。早解郡印还，勇脱官检缚。清心对万景，真趣绝外铄。可笑学神仙，妄意向寥廓。"}