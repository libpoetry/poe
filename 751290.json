{"id":"751290","title":"自秣陵关买舟冒雨至七桥瓮马总戎营求见","dynasty":"清","author":"金和","text":"早潮人说船行易，五十里路夕未至。夜深雷雨破空来，疑是城头战方利。小船漏水时欲沈，裤袜无乾不能睡。烧烛聊谈纸上兵，到晓刚成六千字。遥遥乍见当头旗，船得顺风桨生翅。须臾系缆营东头，万帐星罗真得地。此时雨猛更逐人，草滑泥深策无骑。束缚芒鞋侧足行，军前岂可轻儿戏。渐闻朝令许传呼，长揖扣门敬投刺。将军竟作阶下迎，才见逃人先迸泪。敢谓此贼不难平，三月迁延自攻愧。张髯怒骂骄儿兵，如所云云颇非醉。坐来徐献袖中书，五策居然中三四。欲推欲挽忽沈吟，前席无声似酸鼻。但言大帅在钟山，到彼雄心傥一试。我闻未免中狐疑，于我何嫌若引避。归船听取道旁语，请战都非大帅意。将军近已病填膺，不是将军不了事。"}