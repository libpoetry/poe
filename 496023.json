{"id":"496023","title":"水调歌头 其十三 谈禅柬顾未斋","dynasty":"明","author":"夏言","text":"飞锡还归定，蒲团且闭关。借问九年面壁，四大怎生安。都落黑风鬼国，那是慈航彼岸，谁手买珠还。我佛原无法，众生自有丹。一棒打，千相灭，万灯残。才被风幡勘破，寂寂镜台闲。水上莲花稳坐，芦叶江心径渡，圆影浸波寒。离诸烦恼障，尔是清凉山。"}