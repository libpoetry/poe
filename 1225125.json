{"id":"1225125","title":"题颜辉山水","dynasty":"元","author":"贡师泰","text":"苍龙渡海成叠嶂，屴崱西来势何壮。荡摩日月嘘云烟，回薄风霆起波浪。悬流昼夜相舂摐，恍惚银河落天上。桥横霞岭类天台，谷隐龙湫疑雁荡。若非华盖及武夷，无乃仙都与秦望。参差飞观倚半空，错落长松高百丈。烟□绝磴畏崎岖，路出平川喜夷旷。野老朝耕屋角云，渔翁晚钓篱根涨。偶随鹤舞抱瑶琴，犹恐猿啼惊蕙帐。画师盘薄精天机，元气淋漓归意匠。毫芒点染远近间，咫尺卷舒千万状。三年老我东海隅，立马看山每惆怅。麻姑敬亭曾见招，何日相从脱尘鞅。"}