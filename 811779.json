{"id":"811779","title":"读书","dynasty":"清","author":"伊朝栋","text":"劳谦神所劳，德以俭为柄。露台惜百金，雕墙乃有禁。忍饥忆炙羊，爱物真仁圣。惜福福来崇，君慎臣宜敬。奈何百尔汰，昏不知德行。蜡薪乳蒸豚，淫侈风竞胜。来瑱与李鼎，实为前车镜。见素俗还淳，检欲神安定。大造恶骄奢，凡百其敬听。风雨上于天，地不擅功名。无成代有终，臣道惟利贞。鬼神实福谦，天道常恶盈。勋高多亢梅，菹醢及鼓英。淮阴功震主，奚复夸智能。亚夫顾尚席，骄愤何不平。主非忌寡恩，臣自昧寅清。李曾戒齿刚，孔亦鼎垂铭。谁从赤松游，千春仰鸿冥。"}