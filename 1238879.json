{"id":"1238879","title":"联句书桂隐主人斋壁","dynasty":"元末明初","author":"杨维桢","text":"九凤山阳漂渎阴，十年曾记此登临。仙人一去橘破斗，小山重招花作金。勺水研池圆洗胆，老蕉书叶倒抽心。瞿昙像现云生壁，木客诗成风满林。白马胡僧经写贝，青乌方士石旋针。六花雪舞昆吾剑，一索珠悬斛律琴。出柙怒号斑额兽，镇笼解语雪衣禽。掀髯自作苏门啸，抱膝谁歌梁甫吟。联得弥明诗句就，内中韶濩有遗音。"}