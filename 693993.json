{"id":"693993","title":"南上述怀","dynasty":"明","author":"陈邦彦","text":"人生际中晚，譬若萍随水。祸福非所谋，毋令愧青史。仁义本何常，蹈之则君子。蹇余生不辰，西北风尘起。谋国彼何人，皇舆倏倾圮。藿食虽无责，良亦有馀耻。所赖宗社灵，真人嗣丰芑。汤汤横流波，半壁东南峙。抚膺疏往事，血泪欲盈纸。逝将瞻阙廷，何必曾青紫。客曰子何其，鲰生宁足齿。士固各有志，遑问誉与訾。刍荛如可献，乱略庶有豸。寄言谢同人，但祝道如砥。薰风起南溟，扬帆指京国。授衣兼暑寒，轻装任羞涩。亲闱既捐弃，远游今亦得。中馈属久虚，有妾侍巾栉。儿女各稚幼，大者仅成立。颇亦解大义，不作牵衣泣。但嘱蚤来归，毋为恋天邑。我家本单微，笔耕岁自给。非关慕荣膴，其如值倾侧。乱流如未济，孤舟逝安适。著书三十篇，字字挥血汁。持此献彤廷，太仓馀一粒。群策倘辐辏，济时尚有及。微志苟获伸，怀哉即家室。"}