{"id":"1121543","title":"纪秦汉间事","dynasty":"宋","author":"罗公升","text":"秦焰亦已灰，函关碎周文。玄感老东都，不救身首分。慎勿轻瘠牛，犹足偾孤豚。高文信神武，□往乘□昏。落果固有时，燥者勿与言。秦王狭百二，猛虎正负嵎。壮哉田家子，赤手摩其须。叩关固蹉跎，未觉此计迂。沛公居山东，财色良区区。一朝咸阳去，始作帝者图。砀公倘不偶，陈中遂长驱。求知千载下，优劣当何如。九原已黄土，极目空欷歔。"}