{"id":"651036","title":"黄学士以陈叔起所画树石见贻赋此以答之","dynasty":"明","author":"胡广","text":"吾闻闽人陈叔起，能画往与荆关比。不烦兔颖事点缀，只染鹤翎从骫骳。等閒著意求难得，乘兴从容即数纸。此翁已死画少传，一笔落手人争市。向来得者谁最多，惟有永嘉黄学士。昨日赠我树石图，画者之名乃陈氏。陈翁写画惟写情，不必区区论形似。想当槃薄临风时，落日苍茫走山鬼。开窗倏忽生数树，树底坡陀石两觜。老干相樛交屈铁，巉岩裂皴如颡頯。蟠拿平陆奋蛟龙，奰屃中林蹲虎兕。高枝直上势拂云，低叶扶疏未容㱟。发生意与元气会，惨澹影入秋旻里。囊游五岭或遇之，近度居庸尝见此。须凭廊庙作栋梁，久历风霜露文理。高堂日对兴潇洒，眼底丹青实堪鄙。焚香啜茶尘可洗，令我抱病砉如褫。多君此意期共坚，却笑纷纷竞桃李。"}