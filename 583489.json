{"id":"583489","title":"送张府判朝用归汀州","dynasty":"明","author":"王缜","text":"燕山八月天气寒，北风卷地百草乾。送君南浦心翻覆，玉壶醉倒葡萄绿。酒阑日暮车遥遥，马蹄踯蹢嘶且骄。君才本是天闲骥，胡为飞挽千里万里空招摇。我闻古人敬其职，寅奔内外无时息。英豪直欲追前修，肯与今人较劳逸。君不见刘士安，排山干海忘寝餐，神输鞭算天下难。国赋不匮民亦宽，至今耿耿人犹叹。"}