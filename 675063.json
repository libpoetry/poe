{"id":"675063","title":"白头吟","dynasty":"明","author":"王九思","text":"种花不盈藩，种槿常满园。结发为夫妇，中道相弃捐。今为陌路尘，昔为比翼鸟。鸟飞东西去，芳华不自保。盈盈白玉片，落落长松枝。松枝附女萝，白玉生瑕疵。春风透绮疏，纤帷鉴明月。独坐弹鸣琴，曲哀弦易绝。晨兴汲井水，当窗理素丝。素丝结易解，君心谅难移。白头誓偕老，理无乖隔萌。众女善谣诼，情爱一时倾。妾身如舜华，君心若流水。流水去不返，舜华亦徒尔。浮云起西北，遥望涕汎澜。思君君不知，贱妾当何言。"}