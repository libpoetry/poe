{"id":"1112167","title":"和赵南正溪上二首","dynasty":"宋","author":"宋祁","text":"年少青春苦惜春，溪头风物更留君。无花地展如茵草，欲雨天垂似鹤云。船近鹅儿频引颈，水清鱼子忽分群。吟情饮量皆豪俊，酒盏须斟一百分。一樽狂计即留春，更把诗篇恼使君。绕岸正摇千步柳，归山曾约万重云。孤怀欲写情空感，佳句相酬自不群。怯见杜潘无处避，便知优劣此间分。"}