{"id":"682209","title":"寿太宰二山杨老先生奉诏存问二首","dynasty":"明","author":"于慎行","text":"休从绛县数流年，甲子今来已近千。进退雍容明主记，精神矍铄远夷传。中朝四世称元老，上界三都證大仙。闻道玄纁驰诏使，莫教惊动海鸥眠。归来时事转嚣然，宪老犹闻忆旧贤。几杖重看中谒赐，牢尊特自尚方传。期当潞国还朝日，数过磻溪遇猎年。尺一临门应有问，酬恩何策且回天。"}