{"id":"687281","title":"送曲阳令宋玄平入觐兼膺内召","dynasty":"明","author":"孙传庭","text":"种得河阳花满城，徵车今喜上春明。西山积雪留琴韵，北阙疏星候履声。治行两朝重纪异，文章四海旧知名。中兴辅佐需公等，霄汉应将只手擎。雁南一望思纷纷，遮道遥传送使君。仙舄晓萦龙塞柳，御书宵捧凤墀云。时艰击目谁堪济，民隐关心帝欲闻。应为并州濡谏草，频河寇警近方殷。"}