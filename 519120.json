{"id":"519120","title":"明月引","dynasty":"明","author":"朱诚泳","text":"青天有月兮照八荒。银汉无云兮流素光。平分寒暑兮变炎凉。几人欢乐兮几悲伤。叹明月之弗改，念人生之靡常。或醉饱于夏屋，或困敝于康庄。一瓢寒士，千乘侯王。泥涂囚虏，珠翠名倡。或安居于甲第，或流落于他乡。百年能几，毕竟亡羊。惟达人之知命，且对月而衔觞。"}