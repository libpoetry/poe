{"id":"961152","title":"杨高士听弹琴","dynasty":"宋","author":"姚舜陟","text":"我来请雨谒龙公，日脚已敛云冲融。解衣盘礴暂小憩，清谈对此两相翁。霏霏锯屑引意静，爇鼎忽闻弹丝桐。少年水师貌颇古，十指捲袖如剥葱。初为宫声变羽调，雅澹更觉神雍容。是时昼晷屋角转，汹涌万木鸣西风。吹蝉得志竞清啸，恍异人境如天宫。兹山颇疑洞府外，地有奇石皆玲珑。是何美韵惬振玉，意欲直造无何中。尘埃自叹百僚底，谁谓一日欣遭逢。更须霖雨起焦旱，兹游可记传无穷。"}