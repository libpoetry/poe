{"id":"815424","title":"次韵遗山后饮酒","dynasty":"清","author":"凌泰封","text":"鹪鹩巢一枝，意足不愿余。鸿雁嗷万里，为携俦侣俱。达人旷大道，适情无菀枯。刺口论世事，未若对一壶。提挈既累累，拙宦诚区区。一朝兴尽归，定不谋妻孥。萧然五亩宅，但问有酒无。学仙随西母，饥待啖桃实。尹奴终日劳，夜梦傲有国。二者相比较，未知谁为适。昔作弃繻生，几遭关吏诘。尔来复何为，薄宦代食力。一醉均置之，吾惟颂酒德。诗成乃饮酒，酒后更吟诗。问君竟何事，空复自煎为。我亦无所事，我亦无所期。要令诗酒我，三者同所归。"}