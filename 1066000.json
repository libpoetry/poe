{"id":"1066000","title":"忆昨","dynasty":"宋","author":"许景衡","text":"忆昨秋风时，持檄走东越。棘围琐深严，莲塘漾空阔。嘉与二三子，雄辩探理窟。清尊日从容，高堂俯轩豁。思家资善谑，望远严诗律。海蚌割明瑩，荆璞略玷缺。双瞳眩丹青，万纸叠冰雪。敢辞穷日力，要使驽骥别。谁怜今夜里，还对中秋月。当时席空阶，清影数毛发。杯盘已零乱，浩歌弥激烈。朋从渺湖海，岁月苦飘忽。穷阎抚往事，惊梦谁与说。清砧送逸响，寒螀共幽咽。旧游知谁在，想见宾筵设。泠然广寒宫，共此白银阙。题名满四壁，世路非一辙。北轩风雨多，长恐银钩脱。"}