{"id":"1123972","title":"夜坐读书闻瓶梅之香口占五绝","dynasty":"宋","author":"赵蕃","text":"客去门扃未作眠，续灯添火了残编。此时孤绝谁相与，能送幽香亦可怜。非风非月自腾香，我亦何心适与当。此味绝佳谁得解，顾须攀折走林塘。旧说春寒花较迟，况今冰雪已逾时。一枝借得书窗暖，未许游蜂戏蝶知。身落江南不自悲，正欣梅也可供诗。纷纷桃李胡为者，政似当年蔡克儿。一从丛桂落秋风，佳处长孤阿堵中。及至梅花又冰雪，一枝虽少与多同。"}