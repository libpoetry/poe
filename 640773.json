{"id":"640773","title":"游道场山追和东坡先生诗韵","dynasty":"明","author":"童冀","text":"具区西南古云麓，闻有于菟啸林谷。何年天竺道人来，结茅晏坐苍山足。雨花散落春漫漫，四时香霭烟云盘。浮屠千尺倚晴汉，方池六月鸣惊湍。山僧闭门长不出，白日跏趺惟文席。清凉境界无业缘，菩提善根由宿植。洞庭龙女青云鬟，常时献果来山间。蓬莱方丈在人世，安用入海求神山。人间昏夜何时旦，却望云林在天半。少年学道今白头，搔首东风一长叹。"}