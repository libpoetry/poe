{"id":"1110744","title":"咏桂四首","dynasty":"宋","author":"朱淑真","text":"弹压西风擅众芳，十分秋色为君忙。一枝淡贮书窗下，人与花心各自香。移根蟾窟不寻常，枝叶犹垂月露香。可笑当年陶靖节，东篱犹带菊花黄。酷爱清香折一枝，故簪香髻蓦思维。若教水月浮清浅，消得林逋两句诗。月待圆时花正好，花将残后月还亏。须知天上人间物，同禀秋清在一时。"}