{"id":"115005","title":"宿山家效孟浩然","dynasty":"宋代","author":"黄庭坚","text":"秋阳沈山西，委照藩落下。雾连云气平，蒙蒙翳中野。空村晚无人，一二小蜗舍。老翁止客宿，乔木縻我马。松炉依稀烟，槁竹照清夜。幽泉抱除鸣，生涯渺潇洒。翁家炊黄粱，杀鸡延食罢。问余所从谁，庸讵学丘也。投身解世纷，耻问老农稼。予生久邅回，百累未一谢。斑斑吾亲发，弟妹逼婚嫁。无以供甘旨，何缘敢闲暇。安得释此悬，相从老桑柘。"}