{"id":"817399","title":"寿乔山人兆三八十初度","dynasty":"清","author":"戴亨","text":"美玉不受制，韬奇完太璞。混沌凿未施，真机葆深蓄。离俗清道心，亦藉烟霞沐。化迹留空山，神悴知者孰。会心岂在远，灵景生坦腹。充然养天和，谁能量盈缩。少小破尘见，结宇山之麓。扶杖占天时，但愿桑麻足。比闾释猜嫌，犬猫互收育。时复邀邻叟，田家酒初熟。鸡黍列盘餐，儿童工戏局。归卧衡茅下，农经恒夜读。翁年今八十，貌古发未白。朝看原上山，暮看松间鹤。泉石茹清贞，林峦资盘礴。虽有岁功营，未能免力作。即事多好怀，兼之忘城郭。汉阴有淳风，于焉老栖托。余久滞泥涂，心契岩栖乐。世务不撄衷，庞眉友鸾鹤。令子通殷勤，探奇有夙约。望云结遥想，此意成离索。豁见冰雪姿，驻尘聊称酌。终当入深林，相随看丘壑。"}