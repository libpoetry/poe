{"id":"487586","title":"疏帘淡月 秋夜","dynasty":"明","author":"叶小鸾","text":"窗纱欲暮。渐暝色朦胧，暗迷平楚。断雁凄哀点点，远天无数。苍烟染遍西风路。剪江枫、飘红荻浦。画栏东角，疏帘底畔，徘徊闲伫。漫赢得、长宵如许。又锦屏香冷，绣帏寒据。满耳秋声，长向树梢来去。萧萧竹响还疑雨。悄窥人、嫦娥寒兔。壁摇灯影，空阶露结，怨虫相语。"}