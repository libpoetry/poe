{"id":"825366","title":"中秋胡芦岛夜起","dynasty":"清末近现代初","author":"郑孝胥","text":"天开辽东湾，海献胡芦岛。通塞岂有数，营此恨不早。何来海上客，负手睨苍昊。驱车涉惊潮，蹑屐下峰杪。舞鸥翩相迎，击浪忽群矫。水母大如轮，拦视旋弃掉。冈峦纷离合，酾海作数道。西北如列屏，开场对浩渺。千载置不顾，得之出意表。长堤截怒涛，可使变城堡。预期十年后，楼观郁相抱。层冰虽触天，到此荡如扫。向夕云密布，疏雨凉袅袅。宵深梦一觉，吼啸颇相搅。开门月未坠，飞雪捲秋缟。群山正弄影，倒浸参与。洛神疑欲出，绝世凌缥缈。清寒不可当，仙骨嗟已老。救时独悲愤，后著苦难好。却思归楼中，酣眠直至晓。"}