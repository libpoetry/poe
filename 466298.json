{"id":"466298","title":"晃荡诗为肖作。是日同晃者肖卢","dynasty":"当代","author":"卢青山","text":"晃荡何所谓？出门信所之。匪人有夙约，匪己有所期。或寻山隙径，或过垄中池。倦则拂野石，出我囊中卮。春秋有明晦，佳好在心知。遇胜稍留驻，过亦无馀思。时窘辄半日，宽则漫无羁。渴寻野水饮，暮寻野人栖。徒行忽已远，见车亦不辞。山水既爽落，人物无妍媸。人固不我识，我亦不致词。时立道村侧，看人职其司。吾党二三子，散漫各愚痴。一人倡其议，馀者无馀辞。前后或左右，相随何施施。行行赴丘壑，语少多默时。时复交一目，微笑动髯髭。横林众鸟起，林末云参差。偶遇旧游所，抬手一指之。"}