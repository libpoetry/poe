{"id":"652665","title":"薛彦英竹堂诗","dynasty":"明","author":"谢晋","text":"瑛翁堂前清景胜，绿玉阴森万馀顷。当年结构杳难寻，于今渐得开三径。三径苍苔厚翠茵，半帘湘影隔红尘。寄言尘外来观者，须到阶前问主人。南阶清问疑无日，北牖萧骚风雨集。有时卧向石床听，薄暮不知烟雾湿。八窗珑葱爽气多，林声静与琴声和。凉生枕簟疑秋早，月到庭除觉夜过。春风昨夜吹新绿，粉箨飘香零簌簌。飞来百鸟不敢喧，畏有孤凰深处宿。此君高怀随处安，我欲结交同岁寒。何当携酒寻幽赏，日日醉我青琅玕。"}