{"id":"815449","title":"秋怀","dynasty":"清","author":"夏塽","text":"木落西风急，江南天地秋。登楼送征雁，飞梦到升州。乱后家仍在，年丰食易谋。亲朋喜重见，难黍各遮留。白鹭洲前月，苍凉芦荻花。居人狎蛟蜃，小市富鱼虾。埋藓无遗镞，横流有断槎。犹谈番舶宴，红烛沸筝琶。殷殷江声咽，荒荒海气蒸。戍楼倚寒笛，水驿见疏镫。风聚帆如叶，波摇月有棱。蜒山钟又动，清课羡残僧。天市星垣侧，臣家有敝庐。卅年依禁树，几日别幽居。飘泊怜秋燕，平安望鲤鱼。得归今岁晚，松菊问何如。"}