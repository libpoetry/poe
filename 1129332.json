{"id":"1129332","title":"省缘","dynasty":"宋","author":"释怀深","text":"学道先须要省缘，莫教到被世情牵。二时但得钵盂湿，囊底何妨无一钱。学道先须要省缘，随时过得莫忧煎。无求坐卧常安乐，有意身心不坦然。学道先须要省缘，省缘一法最安然。有来有往有违顺，无往无来无过愆。学道先须要省缘，他人长短莫喧传。祸门不闭终无益，参取维摩老子禅。学道先须要省缘，莫教到被世情牵。牵来牵去无休日，直到阎罗老子前。学道先须要省缘，浮生傀儡暗抽牵。机关用尽成何因，赢得三涂鬼火煎。"}