{"id":"810526","title":"醉春风  春情","dynasty":"清","author":"丁澎","text":"春到愁如此。伊寄消愁字。道侬无赖惹春思，是。是。是。便不思量，思量则恁，那关卿事。愁思因春至。春病由伊致。如何只说但伤春，试。试。试。索性都抛却，难分别、两般情思。钩月光初吐。半笼昏黄雾。只愁芳径路多迷，赴。赴。赴。记得檐前，秋千影里，倚墙低树。微近香深处。悄悄无人语。鹦歌只管暗呼人，误。误。误。莫便窥窗，恐他姊妹、花阴闲步。"}