{"id":"735141","title":"次韵寄怀黄晦木 其一","dynasty":"清","author":"吕留良","text":"驿马别一朝，阁上话三夜。最恨箬篷船，柔橹当艄架。相思比日车，昼夜转无罅。岂谓经半载，过秋不待夏。馅饼废堆盘，醇醪罢洗斝。年年为友朋，三江历九坝。每云经此涂，如罪流不赦。母老令弟丧，今宁即离舍。道路有高五，駏蛩昔倚藉。渠今复南上，君岂能北下。念此令人痛，泪迸檐溜泻。又闻抱微疴，应坐愁不化。人生老头甜，或同倒啖蔗。莫添红炉炭，肝肺怕薰炙。饥冻过毒矢，日日当心射。家翁做不堪，痴聋术可谢。"}