{"id":"449099","title":"忆旧游  怀陈泽波","dynasty":"当代","author":"陈永正","text":"送啁人暮雀，度野荒云，一霎天西。望极蓬蒿国，尽无言俯仰，此际何依。世间几许哀乐，每念每然疑。奈有梦都迷，无情未解，底事凄其。凄其。向南渡，便楫断中流，永绝归期。第日怀归恨，料天涯久误，邃远闺思。谱入画楼丝管，未奏已生悲。漫屈指清光，明明忍识三五时。"}