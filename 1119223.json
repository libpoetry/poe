{"id":"1119223","title":"次喻景山韵","dynasty":"宋","author":"陈宓","text":"眼前儿辈谩嘈嘈，痒处凭谁著手搔。堪恨紫阳双鬓白，闭门吮笔自笺骚。连雨昏濛隐月痕，月边新蕊故应存。春风日夜来无限，欺得陶家半掩门。凌寒爱酒谪仙人，一笑能回万壑春。难佩待归天上去，却看桃李媚红尘。晨起寻闲共话难，夜深相对菊花寒。如何风雨多才思，故作扁舟上下滩。休嗟光景速于飞，为爱春从柳上归。好是新年添一岁，却知今是与前非。"}