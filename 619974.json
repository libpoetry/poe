{"id":"619974","title":"春望篇","dynasty":"明","author":"区怀年","text":"玉壶香冷吴歌寂，花落花开空太息。裴回孤影暗伤离，登高溯远情无极。春城海色何氤氲，城南官树高连云。谁家锦杼当窗织，是处银筝隔水闻。银筝锦杼喧城郭，宝勒文轩互参错。蝶眉慵对远山低，雁字愁从春浦落。朱栏远近东风早，柳坼桃蹊藉香草。漠漠炊烟带酒旗，游丝未断啼莺老。白帢青衫几度新，眼中无数可怜春。临风莫更搴芳杜，留倚红妆唤酒人。"}