{"id":"305009","title":"游趵突泉·万斛涌地出","dynasty":"清代","author":"陈德正","text":"万斛涌地出，一气恣喷薄。横泻独潺湲，直上谁激搏。虹垂浪跋立，珠错波翻落。咽石声喧豗，照日光的铄。应知造化奇，不假人工凿。翕辟秘玄关，往来一橐龠。窍开鼓愈张，机转流不涸。芥纳通一源，派引分万壑。泛衍交沦漪，澄深杳渟著。尘缨清可濯，瓢饮旨堪酌。缅想乘槎游，自得观濠乐。倚槛怅踌躇，无由御黄鹤。"}