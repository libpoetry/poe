{"id":"416509","title":"沁园春    步晓湘见赠元韵即以奉答","dynasty":"近现代","author":"胡先骕","text":"极目南云，雁影凄迷，沉沉故乡。数深宵独立，露沾罗袜，侵晨微步，寒薄绡裳。夙日牢愁，者番别绪，乱后重逢今倍尝。伤怀甚，对朝歌麦秀，同话苍茫。年年碌碌如常，却儒雅温文愧沈郎。叹风花历劫，茫茫天地，思量往事，无限沧桑。旧恨绵缠，韶光驹逝，自是人生幽怨长。更何处，探奇揽秀，诗酒倘佯。"}