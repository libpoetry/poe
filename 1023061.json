{"id":"1023061","title":"偈六十三首 其十二","dynasty":"宋","author":"释道宁","text":"熙熙风景不相饶，免见丹霞把佛烧。莫谓开炉无一事，汾阳扇子手中摇。祖师密旨，杳绝纤埃。应用无私，匪亏时节。寒时寒，热时热。木佛放光明，院主生忻悦。绢扇足风凉，衲僧摇不彻。分明漏泄天机，底事因何不瞥。若也玄关拨转，自然心眼豁开。方信普通年远事，岂从葱岭带将来。"}