{"id":"332226","title":"兰陵王·游石门","dynasty":"清代","author":"曹亮武","text":"耸而削。下视聱牙太恶。缘延过，直学猿猱，岩突当胸几推落。此行应悔错。一二从游悸愕。手扪罅、半趾才容，问道何年废椎凿。俄然转幽壑。有千尺惊涛，涧底喷薄。乔林闭日阴风作。更森列奇石，狮蹲凤舞，苍龙偃卧旋奋跃。或哮虎相搏。崩剥。蔓藤缚。怅旧日翻经，迹已湮却。两崖高峙如楼阁，但齿齿棱棱，憾摇羁魄。归来暗省，怕夜里，睡难著。"}