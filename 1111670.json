{"id":"1111670","title":"挽范丞相五首","dynasty":"宋","author":"吴芾","text":"蚤岁登三事，皇朝第一人。声名塞寰宇，功业在生民。千载风云会，三朝柱石臣。堂堂无复见，空忆吐车茵。伊昔宣和际，公来射策初。独陈天下事，不负古人书。宣室方前席，苍生欲奠居。黑头成奄忽，天意果何如。贵处人臣极，居忘相位尊。朝廷名德重，前辈典刑存。方喜生同世，俄惊吊在门。百年知己恨，寂寞向谁论。七十方强半，天胡不慭遗。致身虽宰辅，遭世已艰危。计策安宗社，勋庸载鼎彝。国雠犹未灭，岂料哲人萎。长计公生日，年年献寿诗。祇今良月近，遽作九泉悲。世事真难料，人生信有涯。西风吹画翣，心折泪空垂。"}