{"id":"629059","title":"题绮绚堂","dynasty":"明","author":"李云龙","text":"自从混沌死，入识互为贼。飞才游想障虚空，自性茫茫收不得。丈人结习固难忘，潘生又诧锦绣场。世间饶舌米仲诏，更以绮绚名其堂。墨池春暖桃花泛，赫蹄日丽馀霞散。岂知无相即胜相，华言绮语徒为患。我从我处登兹堂，毫端隐隐发金光。诗成不解作何语，但闻舌本莲花香。"}