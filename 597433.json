{"id":"597433","title":"霜夜楼中闻笛有感","dynasty":"明","author":"梁有誉","text":"醉倚高楼望明月，天河无梁正愁绝。忽闻横笛起天涯，吹落江梅满城雪。往者北上黄金台，明月歌残胡笛哀。数声啾吒关榆折，大野无人铁骑来。畿辅澒洞心胆摧，天地惨澹忽异色，吁嗟此声胡为哉。自后乞身南国卧，悲歌苦调何人和。哀弦豪竹徒聒耳，海思云情独无那。此夜闻笛神扬扬，星斗阑干霜暗堕。曲飞碧落云不流，响入空山石应破。山鬼悲吟万木震，蛟龙吐沫洪涛簸。东家荡子倚箜篌，南国佳人梳倭鬌。听此应复为感动，况乃志士多坎轲。怀人永夜头堪白，感旧当年计仍左。听馀三弄月东出，揽衣复向藜床坐。气酣酒尽天宇晶，人间忧乐何锁锁。丘仲季长不可作，后来赋者徒么么。我闻东南产箭蒿，风稍露筱鸾凤过。拟裁数节手中吹，独向寒江放孤舸。"}