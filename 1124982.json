{"id":"1124982","title":"后感兴二首","dynasty":"宋","author":"敖陶孙","text":"皇天分四时，气节几错遌。俗儿一惊呼，识者泪横落。悠悠羲皇前，日月何磊荦。不世更凌历，地上光景薄。十年看花草，皴面少膏沃。看看六鳌背，坐爱白日曝。何当寥阳天，朗咏无生乐。朝为感兴吟，暮作感兴吟。何者最可怜，泪尽枯人心。身后多所化，所遇或浅深。奈何姝姝人，色裹矜冠襟。野芳必在撷，浊酒必在斟。死题善人表，生托君子林。置之勿复言，愁阴复愁阴。"}