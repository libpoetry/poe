{"id":"376942","title":"绮罗香·寒菜","dynasty":"清代","author":"蒋春霖","text":"晓露荒园，斜阳破寺，十亩螀声啼遍。倦绿无多，生意井阑西畔。绕槿篱、蝶影还飞，近麦陇、马蹄偏贱。怪年年、冷逐蓬蒿，闭门秋老壮心懒。齑盐滋味最好，记伴西风信里，莼羹菰饭。笠影鸦锄，因甚故乡归晚。待青玉、一瓮春深，剩黄叶、半畦霜浅。认挑灯、细雨山家，客来寒夜剪。"}