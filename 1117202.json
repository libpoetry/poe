{"id":"1117202","title":"赋园中所有十首 萱草","dynasty":"宋","author":"苏辙","text":"萱草朝始开，呀然黄鹄觜。仰吸日出光，口中烂如绮。纤纤吐须鬣，冉冉随风哆。朝阳未上轩，粲粲幽闲女。美女生山谷，不解歌与舞。君看野草花，可以解忧悴。寒地竹不生，虽生常若病。斸根种幽砌，开叶何已猛。婵娟冰雪姿，散乱风日影。繁华见孤淡，一个敌千顷。令人忆江上，森耸缘崖劲。无风箨自飘，策策鸣荒径。芦生井栏上，萧骚大如竹。移来种堂下，何尔短局促。茎青甲未解，枯叶已可束。芦根爱溪水，馀润长鲜绿。强移性不遂，灌水恼僮仆。晡日下西山，汲者汗盈掬。堂后病石榴，及时亦开花。身病花不齐，火候渐已差。芳心竟未已，新萼缀枯槎。谁言石榴病，乃久占年华。邻家花最盛，早发岂容遮。残红已零落，婀娜子如瓜。蒲桃不禁冬，屈盘似无气。春来乘盛阳，覆架青绫被。龙髯乱无数，马乳垂至地。初如早梅酸，晚作醲酪味。谁能酿为酒，为尔架前醉。满斗不与人，凉州几时致。室幽来客稀，尘土积不扫。邻翁笑我拙，教我种丛草。经霜斫为彗，不让秋竹好。始生如一毛，张王忽侵道。锄耰禁芟斸，爱惜待枯槁。有用皆勿轻，吾师灌园老。吾兄客关中，果裸施吾宇。兄虽未得还，我岂如妇女。呦呦感微物，涕泗若零雨。但爱果裸茎，屈曲上墙堵。朝见缘墙头，莫已过墙去。物生随年华，还日何足数。牵牛非佳花，走蔓入荒榛。开花荒榛上，不见细蔓身。谁剪薄素纱，浸之青蓝盆。水浅浸不尽，下馀一寸银。嗟尔脆弱草，岂能凌霜晨。物性有禀受，安问秋与春。南园地性恶，双柏不得长。蓬麻春始生，今已满一丈。柏生嗟几年，失意自悽怆。有子压枝低，已老非少壮。尤柏柏已冤，尤地亦恐妄。两既无所尤，高枝几时放。葵花开已阑，结子压枝重。长条困风雨，倒卧枕丘垄。忆初始放花，岌岌旌节耸。得时能几时，狼籍成荒冗。浮根不任雪，采剥收遗种。未忍焚枯茎，积叠墙角拥。"}