{"id":"979526","title":"郑彦能求拟江亭诗","dynasty":"宋","author":"晁补之","text":"亭下流泉三亩隘，谁拟西江晴一派。桃李佳名闻昔人，此言虽小可喻大。宁非逐楚憔悴身，当是羊裘傲汉人。避世墙东王君公，五经纷纶井大春。端然养鱼废车马，一身环堵观天下。吾人郑子诗句新，高堂素壁开萧洒。何当湛湛见青枫，白蘋落日慰相逢。一亭两槛更何有，波涛风雨船前后。莫忆乘槎犯汉津，莫忆楼船下石城。尽醉渔阳无好曲，短蓑铜斗平生足。"}