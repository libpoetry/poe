{"id":"1178334","title":"遣兴联句","dynasty":"唐","author":"孟郊","text":"我心随月光，写君庭中央。月光有时晦，我心安所忘。常恐金石契，断为相思肠。平生无百岁，岐路有四方。四方各异俗，适异非所将。驽蹄顾挫秣，逸翮遗稻粱。时危抱独沈，道泰怀同翔。独居久寂默，相顾聊慨慷。慨慷丈夫志，可以曜锋铓。蘧宁知卷舒，孔颜识行藏。殷鉴谅不远，佩兰永芬芳。苟无夫子听，谁使知音扬。"}