{"id":"519441","title":"送致政蒋用璋知县还吴","dynasty":"明","author":"朱诚泳","text":"长安陌上花正飞，苏台游客初辞归。一年南北慕丰采，相见那忍仍相违。关陕适逢天久旱，山川草木无精辉。灞陵行馆尽萧索，满道流移恒苦饥。秦人半死委沟壑，肝脑涂地豺狼肥。送君此日空惆怅，离筵把酒风吹衣。嗟君夙昔多抱负，眼见颠连忍含哺。济时长策满胸中，袖手胡为乎中路。江南景物吴门偏，风月常随诗酒船。纶巾野服任萧散，飘飘俨若瀛洲仙。忆君年少曾登第，百里花封民感惠。官轻便觉折腰难，墨绶铜章遽捐弃。流光庆泽钟贤郎，广寒丹桂飘天香。十载灯窗富文学，飞黄指日当腾骧。愿言行义以达道，登庸慎莫仍韬光。"}