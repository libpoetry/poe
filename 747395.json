{"id":"747395","title":"送渔庄三兄归里并寄呈家兄述怀","dynasty":"清","author":"张穆","text":"北风入冻醪，江波浩难斟。游子怀短辕，感别涕沾襟。人生但离析，贫富均不任。念君席通德，有弟咸邦琛。竞爽淬其才，覆手能成霖。门阀量家山，裴柳代所钦。君何犹郁郁，与我感升沈。祖书岂不富，庪架饱红蟫。情话岂不孺，踪迹杳商参。百谋无一偿，墨突空不黔。忆昨并门初，恶月苦占临。我方困业棘，君遄赋载骎。凉风起征雁，吹客过淮浔。聚散信靡常，握手江之阴。连樯听夜雨，乡思激秋砧。单车太行脊，郑重霜雪侵。君归善自保，努力亲朮参。我归知无时，凭君递好音。寄语谢诸兄，天道古难谌。岁月更两戊，怆绝巢门鵀。北思日灰颓，蒯缑烂霜镡。野云逐飘风，舒卷安容心。海草随节候，枯荣匪自今。愧君相爱厚，誉重双南金。酒澜平复起，哀歌托短琴。"}