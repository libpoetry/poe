{"id":"269336","title":"丹凤吟·大鹦鹉蓄之有年，一日惊死。次吴梦窗韵悼之","dynasty":"现代","author":"吴湖帆","text":"罢了沈香卮酒，有鸟能言，不嫌岑寂。银河鹊渡，闲把旧辞书壁。金经愿品，翠华石拟，矫敛珠钩，柔悬玉索。最是窗前浪舞，槛外驯飞，杯艳无尽春碧。似对徐黄粉本，素绡彩笔试色。弄语娇模样，但题门芳伴，唤茶先识。秋风偏妒，一霎绣帘云隔。涨海尘昏沈恨处，剩珍珠狼籍。浣花上苑，铭冢凭倦客。"}