{"id":"773536","title":"赠田庐生","dynasty":"清","author":"梁成楠","text":"先生学书兼学剑，左手钩镡右铅椠。先生学剑且学诗，哦诗惊起帐下儿。学书学剑皆无用，惟有诗篇常讽诵。诵诗满腹不疗贫，肘后青囊足活人。葫芦墩市气落落，口自吟诗身卖药。诗味清新药味恶，置炭以冰燃不著。近市中田有故庐，卖药归来又读书。心氛世垢静扫除，白日晶晶照太虚。昔者韩康卖药为沈冥，徒有女子知姓名。今君卖药价不二，女子学诗求执贽。嵚崎历落不逢时，华发萧萧红粉师。男不封侯女不嫁，英雄末路足悲吒。"}