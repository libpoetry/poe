{"id":"1002676","title":"山茶花","dynasty":"宋","author":"曾巩","text":"山茶花开春未归，春归正值花盛时。苍然老树昔谁种？照耀万朵红相围。蜂藏鸟伏不得见，东风用力先嘘吹。追思前者叶盖地，万木惨惨攒空枝。寒梅数绽少颜色，霰雪满眼常相迷。岂如此花开此日，绛艳独出淩朝曦。为怜劲意似松柏，欲搴更惜长依依。山榴浅薄岂足比，五月雾雨空芳霏。"}