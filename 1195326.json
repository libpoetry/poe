{"id":"1195326","title":"和黄三安仁山庄五首","dynasty":"唐","author":"崔颢","text":"春到郭园静，冰开水木清。俄闻北山客，虚淡迟声荣。不独闲为贵，兼将山自名。古人情亦尔，君识古人情。结宇因青嶂，开门对绿畴。树交花相色，溪合水同流。竹径春来扫，兰樽暝不收。无心亦无事，鼓腹醉中游。车马东城路，寻君至北山。为从人境出，弥觉世情闲。月在清潭上，风归暗筱间。此时心最得，长啸不能还。耕种春须了，幽人晚到家。琴中来远吹，竹里映残霞。谷鸟牵垂叶，池鱼疑水花。朝留半樽酒，细酌倚山槎。幽客疑中坐，农人野外居。报来禾近种，城去麦堪锄。夏色归舟壑，春光逐碧虚。君开山海记，共我摘园蔬。"}