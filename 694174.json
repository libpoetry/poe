{"id":"694174","title":"读史有感八首","dynasty":"明","author":"陈琏","text":"周纲日陵替，七雄互并吞。嬴秦逞诈力，侧足窥中原。纷纷纵横士，矜志道逾昏。徒嗜世禄富，岂知王室尊。伟哉鲁连子，千载无间言。刘项本勍敌，龙虎自吞噬。宽仁与残暴，成败亦自异。项疑范增谏，刘悟董公说。乌江既羞渡，咸阳合称帝。遗臭与流芳，亦各垂万世。巍巍汉高皇，应运肇丕基。相承六七叶，大业忽中衰。新莽逞奸谋，暂将炎鼎移。南阳真人出，群雄翕相随。冰合滹沱河，天意已可知。况有赤伏符，暗与休运期。云台有遗烈，千载起予思。曹瞒瞰中原，孙郎奋江东。英英帝室胄，偏都巴蜀中。一心复旧物，三顾起卧龙。大业张垂成，天运忽告终。将星落前军，炎灰散寒风。三分从此始，千古恨莫穷。五马渡江左，国步日孔棘。亹亹尚清谈，于世竟奚益。新亭忧堕泪，别墅喜折屐。若能贾馀勇，中原可复得。奈何失此机，上下尚姑息。坐视犬戎争，腥膻污中域。伟哉祖与卞，义气徒感激。大厦柱难支，中流楫徒击。六朝迭更运，俛仰三百年。淳风变浇漓，中华污腥膻。文章喜骈丽，诗歌竞清妍。上下洵宴安，酒色日流连。至今后庭花，闻之尚凄然。晋阳肇唐基，君臣总英哲。学士登瀛洲，庙堂居稷契。宝历甫三传，阴祸日连结。倘非张狄公，大业在兹绝。皇风久不宣，王纲日陵替。相传仅五姓，维时称叔季。忠良尽沉郁，礼乐亦荒废。悠悠六十年，白日似昏翳。懿哉欧阳公，作史寓深意。"}