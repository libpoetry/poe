{"id":"1079233","title":"方时敏倅浚归浙江待次送行","dynasty":"宋","author":"张守","text":"嶷嶷玄英孙，闻风自鄞川。朅来苕霅间，王事亦复联。相遇一倾盖，论交即忘年。开口见城府，落笔生云烟。寻春五亭岸，钓月双溪船。杯行各酣适，箕踞忘拘牵。放辞发奇伟，搜句穷镵镌。我时怯欲降，退壁常自坚。俯首试外台，一矢双雕连。联镳仲与季，三秀来差肩。群隽为辟易，拱手不敢前。折箠破大敌，未足烦戈鋋。风低忽垂翅，信命付诸天。公飞东阳舄，我访兰亭贤。双鱼数流问，五马方荐延。摄事古山阴，晤语复粲然。禅心扣空寂，蔬饭捐荤膻。一洗尽玷缺，皎皎尺璧圆。继从甘陵游，假道仍周旋。飘零我蓬转，渠敢自意全。邂逅凤凰阙，公亦仍迍邅。宦学旧辈行，金狨覆文鞯。以及后来秀，青云各联翩。公方驾别车，去即三山巅。俟期下吴越，寄迹无一廛。尚及秋风残，饱脍鲈鱼鲜。我陋不足数，生理亦可怜。尔来犯不韪，策足英俊躔。文羞白羽扇，中岂青铜钱。家风故不恶，蹇步徒加鞭。迷途得蹭蹬，奄奄如寒蝉。别公起归思，端欲驱其先。经营一囊粟，攀附嗟无缘。擿耳听知音，拂拭朱丝弦。一札行亦驰，两桨定复还。阔步白玉堂，一挥笔如椽。"}