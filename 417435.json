{"id":"417435","title":"永遇乐　梦碧词集","dynasty":"近现代","author":"寇梦碧","text":"茗眼窥愁，灯唇唤梦，邀集鸥侣。按拍寻声，分题刻烛，斟酌闲宫羽。伤高危涕，握兰芳思，且共玉尊深诉。尽抛残、鸳笺麝墨，四座竞传新句。词场跌宕，风尘澒洞，惊认鬓丝非故。荆棘移驼，楼台幻蜃，举目成今古。金荃绪坠，紫霞谱佚，凄换十三筝柱。但珍重、霜花俊赏，素弦自抚。"}