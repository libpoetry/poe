{"id":"621245","title":"同心行赠友人作","dynasty":"明","author":"黎遂球","text":"琅玕作居背花市，与君同心复同里。磁盘剪花相劝餐，尊前放眼珊瑚紫。有时对立仙城头，半叹言愁忽欲愁。风曾碧烟如涌水，杨枝打袂春袍柔。几度春香与秋月，白石床前诗思发。双双秃袖舞论心，短短绿丝垂作发。我非朋友无为欢，爱君似玉不停看。鸳鸯相顾惜文彩，鸿鹄谁能铩羽翰。吾闻壮夫天作志，万丈锦心何所量。男儿未满七尺强，摩娑日月终吾事。落落开门莫开口，耻向田园数升斗。眉棱簇翠瞳儿佳，以此向人谁则受。君不见同心之味臭如兰，聊复与君相劝酒。"}