{"id":"1108762","title":"小暑日寄山甫二首","dynasty":"宋","author":"刘克庄","text":"微官便有简书畏，贫舍非无水菽欢。插架签存先世旧，堆床笏美一时观。远书且问平安好，前哲曾嗟嗣守难。了却台参早怀檄，暂归亦可小团栾。七年侍膝极融怡，半月分襟费梦思。比鹿门翁吾齿耄，作鱼梁吏汝官卑。击鲜何忍为儿溷，反鲊无烦寄土宜。若见省郎问村叟，不能书札尚能诗。"}