{"id":"843754","title":"游开元寺小集，同云石、籁轩分韵得鱼字","dynasty":"清末民国初","author":"许南英","text":"白云苍狗成空幻，自在如僧信不如。老去名心无挂碍，年来结习尽删除。初闻磬韵诸天净，歇尽蝉声万籁虚。半日清閒长兀坐，夕阳无语下林于。一肚牢骚不合宜，自家心事自家知。老犹作客游终倦，少不为僧悔已迟！弥勒跏趺成一笑，耶苏安息远相期。昙花落尽诸天净，笑与山僧强说诗。"}