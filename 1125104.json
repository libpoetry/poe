{"id":"1125104","title":"建除体二首答黄鲁直教授","dynasty":"宋","author":"晁补之","text":"建策移汉都，奉春缘衣布。除地愿见公，及以舍人故。满船载明月，且复酌清酤。平旦袯襫出，牛羊下来暮。定境要两言，出处非并趣。执臂欣逢迎，秋兰在堂下。破甑雨生衣，蹇不改兹度。危莫如人心，难莫如行路。成事安得悔，来者其可悟。收拾不须陈，千言一弃屦。开门见井市，终岁纷遑遽。闭门面墙壁，少日丰暇豫。建鼓求亡子，初昧学所之。除去日月多，及此岁未迟。满国和巴人，若士谁与知。平陆不推舟，客行当来兹。定居厌屋庐，风雨劳所思。执鞭慕昔人，孰与并此时。破裘不御冬，要假完腋裨。危言则来诟，慎密又逢讥。成德尚如是，薄志安能期。收声复藏热，雷火忽然微。开口且复欢，是事置勿推。闭眼可内视，独复不自为。"}