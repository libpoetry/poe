{"id":"1225444","title":"天岳图歌","dynasty":"元","author":"陈泰","text":"知君重毫素，好手不可遇。壮哉昆崙方壶图，对此兴与精灵聚。云来气接巫峡长，影动倒景摇潇湘。湘妃汉女出歌舞，矫如群帝参龙翔。大江东流去，忽在天一方。初月出不高，照我征衣裳。忆昔北寻小有洞，青枫叶赤天雨霜。先生有道出羲皇，晚有弟子传芬芳。神仙中人不易得，今我不乐思岳阳。蔡侯静者意有馀，戚联豪贵耽文儒。致身福地何萧爽，几岁寄我空中书。"}