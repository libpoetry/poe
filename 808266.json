{"id":"808266","title":"台城路  题周雪舫运判万夫人八分遗墨","dynasty":"清","author":"厉鹗","text":"使君高会词人处，霜风正凋疏柳。白雪徵歌，青猿授简，不惜连车沽酒。高情感旧。展翠阁遗函，玉台嘉偶。错落蛟龙，光和体格最清瘦。人间谪来未久。怅芝田路杳，鸾驭难又。伏氏经传，吴家韵写，空绝才华前后。红丝小籀。合长供铃斋，异香薰透。梦井凄凉，一编时在手。"}