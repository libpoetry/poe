{"id":"1128132","title":"杂兴","dynasty":"宋","author":"程垣","text":"抛抛机中梭，婉婉机中淑。兰膏媚鬓蝉，笋纤润红玉。织成锦绣段，光耀绮霞幅。世无黄钟尺，何以制华服。青青琅玕竹，节直中心虚。风月与相忘，雪霜不能欺。斸之献良工，堪葺黄金舆。悲哉渭水滨，空抱岁寒姿。南山有孤松，夭矫苍龙质。亭亭耸华盖，清风自永日。珍重栋梁材，甘心跧崖石。梓匠持规矩，大器匪易得。"}