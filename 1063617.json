{"id":"1063617","title":"送元上人还桂阳建转轮藏","dynasty":"宋","author":"释德洪","text":"赵州饱丛林，懒墯亦惯便。起步作欠伸，藏经终一遍。投子犹可骇，手足未舒展。但于数字中，演出五千卷。两翁古禅伯，措置令人羡。安知尘尘中，法轮常自转。无数妙章句，函匦金碧昡。芥子琉璃瓶，历乱齐发现。颇怪老龙华，底事别营建。幻出诸鬼物，奇状分百变。疾驰并推毂，过目等飞电。万众初错愕，熟视生悲恋。譬如观写照，笔下出眉面。争贵纸上容，活者反弃贱。乃知像教末，妙理蔽浮浅。要令齿发辈，种性受熏炼。元禅今南归，酬此夙所愿。我作送行诗，败墨磨破砚。诗成一大笑，相顾春风软。会看出谈笑，错落照深殿。想见午梵清，随喜时绕漩。"}