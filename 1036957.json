{"id":"1036957","title":"上王端明生日","dynasty":"宋","author":"王安礼","text":"梦帝资良辅，生申恊圣期。妙龄谈国体，初筮得家规。侃侃当官色，循循待士辞。法冠曾触佞，谏纸讵容私。外历蕃宣久，归参待从宜。政声虽召杜，学术本皋夔。业履今安匹，贤劳上所知。都畿重尹正，延阁旧论思。治出诸公右，经为大帝师。三边更惠爱，一体系安危。羌虏跳西夏，朝家念北陲。秘庭还旧秩，左辖正新仪。暂屈并门重，其苏晋国饥。指麾柔旅拒，谈笑妥茕嫠。邺邑祠河急，荆州祷雨迟。怒波回潬碛，旱种变京坻。道与千龄遇，身将百禄随。民瞻方有裕，天宠盖无疑。俊乂思皇日，钦明乐胥时。缁衣如宠庆，愿续武公诗。"}