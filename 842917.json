{"id":"842917","title":"叠担韵答畏庐","dynasty":"清末民国初","author":"陈宝琛","text":"百年形役劳般担，丰此啬彼犹原蚕。自非培风有厚力，北徙安可兼图南？与君生长山水窟，霜发乃共尘中毵。弈棋转烛送身世，剩作遗事开天谈。君师与我故庄惠，石厂留墨同扪探。年来丘壑亦遂废，辱为点笔滋吾惭。故山人梦怪惨澹，矧更闻雁哀江潭。君雄于文老益壮，万言但见唾地三。丹青馀事且自课，坐待取醉朝朝堪。昨诗惠我一再至，卜宅顾拟从罗含。无涯世患漫蒿目，去住展转春波蓝。读书博塞等伤性，多文虽富君勿贪。"}