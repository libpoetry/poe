{"id":"866357","title":"登濂溪太极楼","dynasty":"宋","author":"乐雷发","text":"岑楼跨层崖，灌木翳颓沼。旷哉宇宙心，况兹展遐眺。前哲日以远，川麓被文藻。芳甸馥荃蘅，江渚杂凫鸟。亭亭沼中莲，冉冉庭下草。扣寂参太极，抚化领众妙。俗薄神理乖，力柔圣途杳。英英考亭翁，反心会天奥。万里粲良言，一诚贯元造。勖哉登楼人，毕景尽此道。深根复深根，笃行以为宝。"}