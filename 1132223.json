{"id":"1132223","title":"杂言","dynasty":"宋","author":"戴炳","text":"众芳以春荣，万叶以秋肃。造物持其权，儿戏恣翻覆。亭亭山上松，萧萧涧边竹。超然荣肃中，正色阅寒燠。提壶劝我饮，布谷催我耕。我酒瓶已罄，我田草正生。荷锄理荒秽，及时新雨晴。秋来刈吾秫，庶得两遂情。逸翮凌丹霄，潜鳞纵深壑。天分安所适，翔泳同一乐。短吟五七字，薄酒三四酌。浩气与春风，相从满寥廓。"}