{"id":"1209047","title":"春从天上来 寿张惟健五月十六日","dynasty":"元","author":"宋褧","text":"帝敕朱明。拥丹穴仙雏，表瑞升平。天上公子，齐岱精英。玉树照映神京。渺翩翩纨裤，有谁似、间气玄成。妙才情，擅钟王笔意，韦杜诗声。薰风黑头初度，笑时世纷纭，舞雪歌莺。燕子帘栊，葵榴庭院，天壤至乐难名。邈轩裳奕世，青云步、紫绶华缨。八千龄。看缁衣父子，赤舄公卿。"}