{"id":"1247691","title":"桂林道中怀泽想已过衡州","dynasty":"元末明初","author":"蓝智","text":"独行桂林雪，遥望衡山云。骥子别我去，定过湘江濆。湘江日东注，客子在岐路。天低洞庭野，日落长沙树。翩翩北飞雁，杳杳南去舟。昨朝发陆口，几日出袁州。千里杉关道，路平到家好。手持一缄书，为访山中老。归来蓝涧滨，綵衣照新春。上堂拜慈母，一一说远人。远人苦思归，发短日已白。惟有忧国心，持之比金石。我无负郭田，种杏溪南山。清泉足洗耳，瑶草堪怡颜。我纵未得归，为我谢耆旧。早晚脱朝簪，云林扫丹臼。"}