{"id":"108711","title":"和冕仲观试进进士","dynasty":"宋代","author":"黄庭坚","text":"人围庙垣重，鼓作宫漏晓。晨门传放钥，坌入荒庭秒。初如求木猿，稍若安巢鸟。黄炉答拜辱，月淡秋天杳。发题疏疑经，按剑或惊矫。官曹严坐起，迾卒禁纷扰。儇趋蚁争邱，痴坐鹭窥沼。江淮有名翬，专场或孤鷕。袖手深盘礡，乞灵颇澴绕。稚旄半父子，相面多中表。鸿将雁行□，牛舐快犊小。墨泓黦寒云，笔尾撼丛筱。雕虫寄鼻咏，攘略倾耳剽。剖蚌得珠难，扬沙见金少。遗形欹冠屦，忘味弃昫麨。虽挥鲁阳戈，余勇事未了。喧哄遂一空，星河明木杪。"}