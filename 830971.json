{"id":"830971","title":"壶中天  残棋","dynasty":"清末民国初","author":"陈宝琛","text":"一枰零乱，欠猧儿替我，从新翻却。越是收场须国手，不管饶先争著。休矣纵横，究谁胜败，局罢同邱貉。可怜灯下，子声敲到花落。兀自坐烂樵柯，神州卵累，眼看全盘错。大好河山供打劫，试较是非今昨。蜩甲枯馀，玉尘输尽，说甚商山乐。羡他岩老，梦边那省飞雹。"}