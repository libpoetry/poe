{"id":"1193824","title":"偶书五首","dynasty":"唐","author":"司空图","text":"情知了得未如僧，客处高楼莫强登。莺也解啼花也发，不关心事最堪憎。自有池荷作扇摇，不关风动爱芭蕉。只怜直上抽红蕊，似我丹心向本朝。曾看轻舟渡远津，无风著岸不经旬。只缘命蹇须知命，却是人争阻得人。上谷何曾解有情，有情人自惜君行。證因池上今生愿，的的他生作化生。新店南原后夜程，黄河风浪信难平。渡头杨柳知人意，为惹官船莫放行。"}