{"id":"104434","title":"景纯以侍儿病期与原甫月圆为饮","dynasty":"宋代","author":"梅尧臣","text":"古龙水底鸣素秋，江云不飞江贾愁。金陵旧族天禄游，家有善笛能娱侯。忆侯前年罢姑孰，自买蕲州饱霜竹。腮肥顶瘦裁青玉，钻凿商声五音足。牛渚矶边夜泊时，平波不起月中吹。老鱼跳舞龟出泥，雌蛟怨泣雄鼍悲。新还中都人罕知，交亲奏酒隔帘帏。丹唇一发妙响驰，醉客欲见宁非痴。昨夜刘郎辞玉碗，主人勤谢当勿疑。渠今缠疟尚苦羸，他日海蟾圆未迟。圆未迟，凉肝脾。畏肝热，生脑脂。生胫脂，不得窥。"}