{"id":"1198262","title":"江上泛歌","dynasty":"魏晋","author":"夏侯湛","text":"悠悠兮远征。倏倏兮暨南荆。南荆兮临长江。临长江兮讨不庭。江水兮浩浩。长流兮万里。洪浪兮云转。阳侯兮奔驰起。惊翼兮垂天。鲸鱼兮岳跱。縻芜纷兮被皋陆。修竹郁兮翳崖趾。望江之南兮遨目桂林。桂林蓊郁兮鹍鸡扬音。凌波兮愿济。舟楫不具兮江水深。沈嗟回盻于北夏。何归轸之难寻。"}