{"id":"309378","title":"琵琶仙·小檀栾室藏王渊雅夫妇","dynasty":"现代","author":"赵尊岳","text":"仙馆楞伽，溯风雅省识鸥波标格。随分京雒缁尘，西山自寒碧。迎节鼓天街纵赏，较珍重茜窗迟日。笔妙银钩，笺分锦制。清事堪忆。记当日一河眉山。只尊酒商量玉台侧。何似粲花双管，证蟾圆良夕。评翰墨因缘缔结，几生福慧修得。阅遍开落红桑，古芬须惜。"}