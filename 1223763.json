{"id":"1223763","title":"送陈硕","dynasty":"元","author":"虞集","text":"六岁过闽郡，书声忆满城。目盲今子夏，心醉昔延平。尔叔同游息，吾文愧老成。每分重席煖，相对一灯明。远海乘桴意，高山伐木情。愿携邛竹杖，往看离支生。辟掾青衫旧，趋庭綵服轻。为言穿木榻，亦未厌藜羹。宝瑟留飞雁，兰舟及啭莺。佩怀湘渚赠，绶向会稽迎。去去江云湿，飘飘鸟雾清。重来知有意，时我已归耕。"}