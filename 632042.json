{"id":"632042","title":"佳人","dynasty":"明","author":"释函可","text":"佳人年十八，生长自皇都。结发嫁远人，谓是终身夫。鸡狗亦相将，任逐东西徂。西行过洞庭，东窜寓穹庐。岂料一朝饿，顾盼及妾躯。夫饿妾亦死，妾卖夫得苏。掩袂请速行，东邻有积储。红颜贱如土，斗粟贵如珠。但得前夫饱，焉顾后夫痡。夫痡齿复落，猛虎踞庭除。十日不相容，苦勒解罗襦。解襦兼解袒，赤身哭向隅。不愿新人妾，宁愿旧人奴。旧人与新人，仓皇走道途。少小学刺绣，光绫三尺馀。上有双蝴蝶，下有比目鱼。只今拭枯眼，一片血模糊。父母若早知，不如弃沟渠。"}