{"id":"1051764","title":"自谢","dynasty":"宋","author":"彭汝砺","text":"瘠田历水旱，畎亩多荒芜。良农为锄耰，不岁成膏腴。瘦木僵风雪，枝干皆蟠迂。良工试刻斲，不日成盘盂。在人虽不肖，蒙教当自殊。重念贱子庸，仅同流俗愚。学不达本原，行行无廉隅。九思失孔戒，三省忘曾模。背道而妄行，轻言以招辜。一身旅焚巢，众目睽张弧。奔驰今逝矣，玷圭可磨乎。昼寝过甚微，圣门斥弗诛。于今底荒唐，较彼尤昏逾。尚赖君子仁，为包小人蒙。未即远方屏，止于鸣鼓攻。过愆苟不涤，忧虑环无穷。归来讼丑迹，自欲鞭微躬。父母遣汝来，期尔才德丰。亲友壮尔行，思尔事业充。不沿仁义流，反扇偷惰风。固宜众人归，讵可多雷同。犹愿追已往，从此图令终。庶几谢颜子，自誓规缪公。敢期白日光，重照幽谷中。驱除困蒙吝，震荡迷复凶。作诗代负荆，鄙诚实悾悾。"}