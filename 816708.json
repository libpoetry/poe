{"id":"816708","title":"偷声木兰花 崧台岁暮，题家书尾，寄闺人","dynasty":"清","author":"董元恺","text":"碧桃花发人离别。匆匆又见花时节。细数花前。恰值花开未一年。惊心蜡尽逢春暮。朔雪严风春里度。屈指春光。轻暖轻寒到艳阳。去年笠泽浮家去。缥缈莫釐卿共住。杨柳丝丝。满箧登楼唱和诗。而今零落荆钗伴。憔悴罗襟红泪满。地阔天长。蛮雨蛮烟总断肠。长江渺渺芙蓉渡。横浦重重梅岭路。万水千山。唱尽新词行路难。海南霜雪从无信。点点偏催游子鬓。玉臂云鬟。懊恼三秋人未还。男儿意气差无苦。累汝兼持门与户。典尽空箱。泪裹珍珠仔细藏。遥闻薄产丰年熟。来岁官逋先赋足。事事关心。别有关心愁更深。迢迢客路谁为主，纵是在家如逆旅。飘泊天涯。谁道天涯胜似家。一年暂别休悲涕。暂别百年能有几。此后归来。老我柔乡傍镜台。"}