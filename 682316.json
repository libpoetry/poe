{"id":"682316","title":"和史樵云春兴三首","dynasty":"明","author":"乌斯道","text":"爱此江山几上青，故辞城郭到林坰。济时难作随龙雨，渐老无过先日星。牛角悲歌非宁戚，鹿裘孤坐且瞿硎。凤凰若解鸣当世，却向溪头洗耳听。天下车书已一家，樵云犹是旧生涯。落花空馆听春雨，流水孤村数暮鸦。鹤怨猿惊知后日，龙蟠虎踞是京华。君王长慰庭臣渴，不赐黄封即赐茶。山深路僻少人过，早晚惟凭七字哦。归思不随流水急，閒情浑似白云多。花开踯躅红千树，笋长筼筜绿数窠。想得此时如杜甫，池亭对酒爱新鹅。"}