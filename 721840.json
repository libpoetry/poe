{"id":"721840","title":"七星岩下作","dynasty":"明末清初","author":"屈大均","text":"云作芙蓉蒂，湖开白玉盘。天从双石入，人以一泉寒。水影多鱼翠，山香有鹤兰。临流无所事，祗是弄渔竿。多事水芙蓉，枝枝作一峰。洞门开乱石，地道出寒松。自汲从天井，人归及暮钟。啼莺虽咫尺，已隔白云重。拔地几千尺，参差是箨龙。孤云因有本，片石亦成峰。壁断烟松接，岩虚乳穴重。无人啸台坐，渐见紫苔封。"}