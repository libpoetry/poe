{"id":"727399","title":"美女篇二首","dynasty":"南北朝","author":"魏收","text":"楚襄游梦去，陈思朝洛归。参差结旌旆，掩霭顿骖騑。变化看台曲，骇散属川沂。仍令赋神女，俄闻要虙妃。照梁何足艳，升霞反奋飞。可言不可见，言是复言非。□□□□□，我帝更朝衣。擅宠无论贱，入爱不嫌微。智琼非俗物，罗敷本自稀。居然陋西子，定可比南威。新吴何为误，旧郑果难依。甘言诚易污，得失定因机。无憎药英妒，心赏易侵违。"}