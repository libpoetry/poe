{"id":"925447","title":"雕木工","dynasty":"宋","author":"苏籀","text":"君不见峄山高崖斯相迹，枣木刻模真并失。又不见深之袖手安国碑，帝悟百牛掀倒石。秦唐二子皆有声，何必今人不逾昔。拙工砺器雕不已，印版传书差可贵。方趺图首效碑影，穿凿胶黏总纰颣。凤山之水生琼玖，斲磨光泽坚而黝。文章光艳照千古，玉牒万金吁可剖。刊劖四海多名手，何必区区镌腐朽。"}