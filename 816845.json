{"id":"816845","title":"秋怀","dynasty":"清","author":"蒋敦复","text":"闲寻芳草白蘋洲，人世何堪我独愁。小雅文章真痛哭，美人颜色不宜秋。似闻北海沈青羽，遥指琼楼掩玉钩。片石殷勤置怀里，迢迢西北暮云浮。旧日风尘骏马图，不成依样画胡卢。愁来名士呼鹦鹉，行到空山听鹧鸪。把酒天高何处问，谈兵人笑此才粗。匆匆一掷成孤注，悔煞黄金赚博徒。"}