{"id":"806448","title":"念奴娇二十六首 其二十二","dynasty":"清","author":"蒋士铨","text":"生才之地，有相如、赋草子云奇字。仙吏放衙，还讲学、人拜南州夫子。郭绕桑麻，堂陈琴瑟，风俗归淳美。纵容为政，平生学可行己。可惜十上公车，两登荐剡，才饮巴江水。畴昔风流，盛文藻、白袷乌巾名士。剑拂衡湘，气吞云梦，笑夺曹刘垒。登临回首，莫提少年心事。"}