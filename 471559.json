{"id":"471559","title":"客有赠余宫烛者即席同刘元定方子公丘长孺陶孝若赋之","dynasty":"明","author":"袁宏道","text":"刻凤含鱼吐春燄，只拟蓬莱天上见。绿绨方底散青烟，一朝别却宫云面。不照明珰翠步摇，书帷自剪读《离骚》。捍拨春雷罢不闻，细雨珠花滴小槽。韩家灯檠夜相伴，离离朱粉烟黄卷。瓦瓶石臼竹方床，上有罗文折角砚。莫道不如宫里时，高斋守尽兰心茜。邯郸才人嫁厮养，犹胜闭置閒宫殿。柏梁宴罢霞成堆，昆明池底夜珠来。红膏自膻不得近，阿监但扫沉香灰。汗花凝滴雪珠腻，蜀葵粉湿青虫醉。一石酒尽尚留髡，扇婢瓮儿烂熳睡。烛龙传语九微光，输尽婪杯老閒吏。"}