{"id":"1208385","title":"送周子嘉由长秋寺令史出为滁之来安簿暂回武陵觐省二十五韵","dynasty":"元","author":"宋褧","text":"周郎十五二十时，皎如玉树阶庭芝。出门掉臂不揖客，操觚作赋犹从师。龙驹未腾掣电足，松羔早挺凌霜姿。自怜渠侬似明镜，目我伧父为钝椎。论文忽经十寒暑，聚首遂作双埙篪。君留我别迹相远，离群索居情不怡。流萍适楚复南迈，行李趋燕同北驰。桑弧蓬矢负夙志，爷娘妻子成远离。黄鹤楼前暑云徂，文明门内秋为期。风尘南陌困英锐，痴僮羸马淹孤羁。太学诸生曳青衿，长秋小史称白眉。延春阁下昼脩牍，崇恩寺中朝侍祠。往来滦京堂适庭，召集阍寺铁就磁。出祖春醉葡萄馆，劳还秋宴白莲池。词林旧交赏清俊，公府馀暇陪遨嬉。河滨亭子九日酒，座中华笔十韵诗。吏役免谴获书满，选曹拟官惟据资。米珠薪桂脱艰阻，青袍文笏将设施。快如海鹏始奋翼，逸如天马初释羁。亲庭何劳赋陟岵，子舍那复歌扊扅。祗知定省当汲汲，奚较赴上犹迟迟。华裾綷䌨别良久，大艑峨岢载小姬。策名仕版副君愿，赋诗河梁劳我思。长安落叶路不见，洞庭寒波风乱吹。若到来安将举职，莫忘武陵初解维。"}