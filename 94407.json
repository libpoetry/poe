{"id":"94407","title":"次奉少游梅韵","dynasty":"宋代","author":"杨万里","text":"南枝外槁中不槁，未叶先花笑人倒。已从寒里诗愁著，可复溪边被花恼。非渠挽出百卉前，尔许清寒谁敢早。有花无雪花只俗，有雪无梅雪何好。冷药不风元自香，瘦何写月真如扫。但令一岳莳横斜，便挂竹皮为渠老。秦七苏二永玊词，绝唱寒盟几秋草。梅边尚有句可搜，更捻襄髯仰清昊。"}