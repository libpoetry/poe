{"id":"579566","title":"丑女怨","dynasty":"明","author":"江源","text":"妾闻天地大父母，古今万物均陶镕。如何美恶似有私，妾欲大叫闻天公。人皆晰白我黑色，昆崙之号谁形容。人皆娉婷我敦给，嫫母之比将无同。誓不效颦恐惊俗，朱铅久谢梳妆慵。东邻子弟绝聘问，西家媒约无书通。世人好色不好德，争慕西子如花红。不知甚美中有恶，牝鸡司农多祸凶。我思古人亦遭此，忧心何必恒忡忡。孟光终作梁鸿配，无盐亦入齐宣宫。闲愁闲闷甘寂寞，闭门春尽梨花空。梁鸿之徒世岂无，或妾时至终当逢。"}