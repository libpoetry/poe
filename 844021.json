{"id":"844021","title":"舟中忆爪哇之游杂述八首","dynasty":"清末民国初","author":"陈宝琛","text":"观乡知道易，南来吾亦云。庶几结绳治，土番诚狉榛。即吾漳泉旅，流寓忘冬春。近者再三世，远或逮云昆。言服化异俗，发辫犹仅存。一朝横舍立，群岛书同文。庙祀奉至圣，天颜拜至尊。但祝国强盛，不必身被恩。传食愧及我，礼质情弥敦。四旬太卒卒，自疑游桃源。荷兰虽小国，为政有经程。航程三万里，拓地来南溟。所实在农牧，化居心计精。我行山野间，弥望但一青。河流既委折，轨道复纵横。颇亦苦讥察，幸无桴鼓惊。昨者修戈楼，陈师责不庭。捕蝉雀方伺，前事盍惩羹？左聋武吃伏，右威亚齐宁。浡泥亦南向，谅哉能持盈。㘃架羁史丹，梭罗絷巡栏。人方利鹊蚌，乃自斗触蛮。刘宋已通贡，明初备藩翰。一从西风竞，跧伏山谷间。有如豢鹿豕，糈厚居斯安。腰刀张盖出，所见多王官。远谋宁尔责，蠢蠢何心肝？天运有平陂，骋望终漫漫。竺教昔南暨，疑在齐梁年。鞭石造万像，冈阜光弥天。我仅揽其二，诧是鬼斧镌。巨塔垣五重，龙华会其巅。得非修罗斗，断脰鲜一全。其一佛久仆，拽起龛欹偏。无人踵布施，五亿王面钱。馀者得诸画，荒寒委风烟。或于名园遇，辇致如铜仙。瞀陋阙史乘，兴衰理茫然。徒令暹罗王，望古悲涕涟。承平重海禁，金钱防外流。顾利市舶榷，不为人满谋。潭潭白玉堂，车马拟王侯。岂无邦族念，老死沦炎洲。输税既不赀，遗产常见收。故知莫我谷，欲归宁且留。覆车纵弗戒，怀璧庸非尤？新喜诏改制，吏良政傥修。喁喁向北极，犹是赤子俦。冬弄三宝泉，春窥三宝洞。舵师遗蓬颗，犹为俗所重。万事贵开先，市蚊例一鬨。蚩蚩四百载，奔走香火供。无怪纵横徒，悬河便动众。哀吾神明胄，流徙坠区霿。应运学始芽，无人与培壅。使槎近沓至，父老苦赠送。怀保信得人，一夔已足用。西人常笑我，倾橐食鸟巢。燕蔬定何质？入药还充殽。夙闻所结处，高蹑海谷坳。宁知屋梁上，雪白如悬匏。作贡始闽厦，兼金致厥包。遂起筐篚例，市易无虚艘。洞租关又税，孰非吾国膏？谁能塞此漏，屏之如邪蒿。燕燕尔亦休，毂哺尧天高。平生喜远游，一蛰乃两纪。危楼当疾风，睡足已暮晷。中思浮海去，裹糗事耘耔。术疏卒不就，无计蜕尘滓。昨来绕阿地，足趼累千里。冬燠衰正宜，不独花果美。居夷亦何陋，便可弃妻子。重孤父老望，乡政待经始。殷勤谢学僮，悃款语司市。幸留未尽缘，海天比邻耳。"}