{"id":"660495","title":"次韵为雪湖寿母","dynasty":"明","author":"谢迁","text":"碧桃花殷烂锦堆，洞门夹径通榆槐。高堂弄孙饴满颏，寿筵尊俎方规恢。海鲜嘉味杂鯸鲐，轩墀舞鹤霜毰毸。八荒寿域自天开，背萱日煖根重培。青云甲第近蓬莱，彩霞屏障时低徊。满堂宾客皆仙才，传书青鸟晨初回。王母驾自瑶池隈，最后刘阮由天台。南山当户碧崴嵬，作朋三寿非今才。承颜莱子戏学孩，上堂诈跌还持杯。队舞诸孙纷后陪，献笑或作方朔诙。繁弦急管喧春雷，宾筵末坐迟我来。鹤南飞曲埙篪偕，不须投辖衔自骀。为君倒尽先春醅，天瓢愿借添金罍，从今一岁来一回。"}