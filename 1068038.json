{"id":"1068038","title":"先成都访故园得颜家断垄碑","dynasty":"宋","author":"李彭","text":"我生性僻喜客卿，有练先书无复赢。墨池笔冢聊尔耳，春蛇秋蚓劳讥评。正书不数黄庭经，况复焦岩瘗鹤铭。永和题尾束高阁，酱瓿往往多兰亭。怒猊渴骥日远屏，严家饿隶当吞声。千金敝帚不自见，憎鸡爱骛何痴生。我家成都万人杰，向来古心冶金铁。颜公断石出粪壤，一落眼界清思发。政如令严亚夫军，中天夜寂悬明月。速须乞灵向若人，运斤成风万钧力。笔端写我刚直胸，复与颜公振遗烈。"}