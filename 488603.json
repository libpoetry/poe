{"id":"488603","title":"陪蔡使君游何氏园亭同方许二生作","dynasty":"明","author":"佘翔","text":"吾徒落魄不可羁，纵横白眼傲当时。愁来散发歌逾壮，激羽流商和者谁。使君于我称同调，诗爱青山吟谢眺。春风何处足欢娱，城南桃李迎人笑。停午驱车过草堂，开樽湖上咏沧浪。莺入垂杨声乍啭，人游芳草兴何长。席上悬河辩有口，宾主陶然嚼大斗。诸生侍侧最风流，飞扬跋扈真吾友。临渊徒有羡鱼情，盘中那得五侯鲭。少年行酒歌不歇，争雄取醉似长鲸。少选松间日欲落，秉烛还倾鸬鹚杓。灌夫骂坐未为狂，步兵入厨差足乐。人生百岁似川徂，即今不饮胡为乎。路傍古墓应多少，世上浮名竟有无。宇宙寥寥君与我，莫笑相逢苦不早。儿童拍掌唱铜鞮，接䍦何惜山公倒。"}