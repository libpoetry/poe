{"id":"693856","title":"赐环纪恩","dynasty":"明","author":"陈子壮","text":"万里天南拜诏频，丁年袍笏又从新。栖迟厚禄曾非据，诖误微名蚤见伸。有父固应闻讽议，无才终不老閒身。庭旋车马休嫌隘，自是先朝草莽臣。豢养君恩涕泪馀，中兴犹复问樵渔。天怜部党俱弛禁，人喜名家渐拜除。咨访辄当裴垍识，疏慵无籍子公书。而今一忆元都树，未信刘郎恨不如。"}