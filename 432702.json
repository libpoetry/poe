{"id":"432702","title":"卖花声 晓起寄无垢，兼似亚子","dynasty":"近现代","author":"林庚白","text":"乳燕渺天涯。春在谁家。宵来凉意透窗纱。禽语隔帘疑碎玉，起试新茶。直北鼓鼙哗。风鹤如麻。而翁念汝有惊嗟。眠食千金勤自保，惜取韶华。檐际午阴过。如水帘波。夏长情思较春多。比似春愁来更紧，况又闻歌。丈室算行窝。真个维摩。鬓丝新见两三皤。便有朱颜无限好，能几蹉跎。别意想裳衣。人面依稀。凭栏无奈雨霏微。怕见隔墙花事了，碎了蔷薇。思共国魂飞。无限凄迷。烦忧刻骨不能肥。忽有雄心风际起，试掣鲸鲵。"}