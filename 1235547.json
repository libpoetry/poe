{"id":"1235547","title":"病卧穷庐时咏静修仙翁和陶诗以自适辄效其体和咏贫士七篇非敢追述前贤聊以遣兴云尔","dynasty":"元","author":"安熙","text":"士生三季后，伥伥渺何依？空馀身后名，炯炯留清晖。自古有商颜，冥鸿快高飞。白云在空谷，哀歌叹安归。虽无首阳薇，紫芝足疗饥。九原不可作，抚己良可悲。静中有真趣，非弦亦非琴。耿耿方寸间，千年有遗音。手植庭下兰，奇香惬幽寻。独处谁晤语？有酒还自斟。西山蕨薇多，长往夙所钦。尘迹尚淹留，低回愧初心。"}