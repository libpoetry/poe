{"id":"1106445","title":"次韵答熊朝英","dynasty":"宋","author":"王炎","text":"杜门燕坐阅黄庭，道在灵台莫与京。少日忍贫吾志得，莫年为吏此身轻。始知轩冕有尘累，不似山林无俗情。绛帐先生应抚掌，南箕北斗只虚名。秋风相挽出门庭，东望云边白玉京。婚嫁自嗟何日了，利名谁信本来轻。挥毫为我光行色，倾盖知公不世情。文字清新有如此，底缘淡墨未题名。"}