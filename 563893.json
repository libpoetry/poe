{"id":"563893","title":"送萧子雍宪副之任","dynasty":"明","author":"王守仁","text":"衰疾悟止足，閒居便静修。采芝深谷底，考槃南涧头。之子亦早见，枉帆经旧丘。幽寻意始结，公期已先遒。星途触来暑，拯焚能自由。黄鹄一高举，刚风翼难收。怀兹恋丘陇，回顾未忘忧。往志局千里，岂伊枋榆投。哲士营四海，细人聊自谋。圣作正思治，吾衰亮何酬。所望登才俊，济济扬鸿休。隐者嘉肥遁，仕者当谁俦？宁无寥寂念，宜急疮痍瘳。舍藏应有时，行矣毋淹留。"}