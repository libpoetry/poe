{"id":"915429","title":"林景思寄赠五言以长句谢之","dynasty":"宋","author":"杨万里","text":"华亭沈虞卿，惠山尤延之。每见无杂语，只说林景思。试问景思有何好，佳句惊人人绝倒。句句飞从月外来，可羞王公荐穹昊。若人乘云驾天风，秋衣剪菊裁芙蓉。暮宿银汉朝蓬宫，我欲从之东海东。西湖柳色二三月，相逢一笑冠缨绝。醉招和靖叫东坡，一吸西湖湖欲竭。我醉自眠君自颠，路人往往指作仙。此辈何曾识此乐，识与不识俱可怜。别时花开今已落，思君令人瘦如鹤。梦里随君携酒瓢，同登天台度石桥。瀑泉界天泻云窟，长松拔地搀烟霄。与君联句章未了，帝城钟动西峰晓。海风吹堕珊瑚枝，乃是先生寄我诗。火云烧江江水沸，君诗清凉过于水。定知来自雪巢底，恍然坐我天台寺。"}