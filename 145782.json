{"id":"145782","title":"白蘋洲新楼曰溪山伟观","dynasty":"宋代","author":"释居简","text":"溪头烟暖蘋花春，岂独满渚亦满汀。春城绮绣艳溪曲，柔玉掺掺歌采蘋。采采芳鲜日将暮，玉盌琼盂旋分貯。水晶阕冷禁城宽，兰櫂夷犹缓归去。乡来小亭横水浒，雨震风凌日榛莽。山鬼啸梁猿啸渚，寂寞风烟向谁诉。仙槎忽从银浦来，吟疆开拓搜吟才。眼前有句未暇着，只着画楼临水开。一双浮图竹插架，层级高低与楼亚。从来天巧不曾藏，纷纷俗眼空茫羊。赋比须还造楼手，大苏小杜相先后。柳恽才华更有馀，那堪一等爱楼居。"}