{"id":"137671","title":"怀嵩楼晚饮示徐无党无逸","dynasty":"宋代","author":"欧阳修","text":"滁山不通车，滁水不载舟。舟车路所穷，嗟谁肯来游。念非吾在此，二子来何求。不见忽三年，见之忘百忧。问其别後学，初苦茧绪抽。纵横渐组织，文章烂然浮。引伸无穷极，卒敛以轲丘。少进日如此，老退诚可羞。弊邑亦何有，青山遶城楼。泠泠谷中泉，吐溜彼山幽。石丑骇溪怪，天奇瞰龙湫。子初如可乐，久乃叹以愀。云此譬图画，暂看已宜收。荒凉草树间，暮馆城南陬。破屋仰见屋，窗风冷如锼。归心中夜起，辗转卧不周。我为办酒肴，罗列蛤与蛑。酒酣微探之，仰笑不颔头。曰予非此侬，又不负谴尤。自非世不容，安事此为囚。幸以主人故，崎岖几摧舟。一来勤已多，而况欲久留。我语顿遭屈，颜惭汗交流。川涂冰已壮，霰雪行将稠。羡子兄弟秀，双鸿翔高秋。◇◇飞且鸣，岁暮忆南州。饮子今日欢，重我明日愁。来贶辱已厚，赠言愧非酬。"}