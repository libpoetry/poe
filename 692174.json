{"id":"692174","title":"碣石篇","dynasty":"明","author":"李攀龙","text":"碣石中怒，沧海北倚。元气吐欱，若偃若起。长风相薄，跳波千里。悬流冒颠，天汉外纪。地轴高摽，毂转白日。与齐俱入，与汩偕出。凉秋九月，塞外草衰。白日萧条，北风苦悲。边声四起，胡马成群。爝火如星，列障如云。钱镈既置，修我戈矛。裹粮坐甲，唯敌是求。委蛇者河，千里一曲。方之舟之，匪刍伊粟。太行诘屈，西北是经。车辙马迹，日不遑宁。于铄圣人，依其在京。差次吏功，郡国以成。羽翼未就，鸿鹄徘徊。神龙失水，蝼蚁所裁。珠不暗投，剑不倒持。能弗用利，勿处于疑。高才者妒，匪但在人。逃名避世，以保其身。"}