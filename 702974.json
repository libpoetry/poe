{"id":"702974","title":"腊月十八日与冯雪湖潘南山会宿山亭次韵联句","dynasty":"明","author":"谢迁","text":"屋角梅花映雪清，石头路转入云平。盘餐供客聊随分，箕踞看人直任情。侵晓开笼閒放鹤，先春荷锸漫移橙。素心良会频难得，深夜清樽待月明。菊枕藤床午梦清，起来江上晚潮平。酒杯到我偏无分，丘壑于今胜有情。稚子篱根迷旧竹，木奴霜后压香橙。剡川一曲春长满，合与知章老四明。"}