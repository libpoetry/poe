{"id":"692661","title":"秋斋杂赋五首","dynasty":"明","author":"杨基","text":"刘表知先主，怀王识沛公。未闻收夏口，先已入关中。今古车书异，兴衰历数同。方惊鸡作凤，当信鹜非鸿。今日长洲苑，秋风列羽旗。不图新约法，复见旧威仪。鼓舞儿童乐，歌谣父老悲。烟埃方衮衮，禾黍正离离。叹息冯唐老，吁嗟李广贤。穷通元有命，生死讵非天。鼓角西风里，江湖短发前。南飞有鸿雁，一字若为传。晚树霜犹碧，秋花雨未黄。戎衣轻绣锦，旅食尚糟糠。驿路千山隔，河流一苇航。毋忧兵不战，已定法三章。逻卒去不返，行人愁未回。正须犀作甲，毋用玉为杯。清泪寻常落，丹心早晚灰。交仍期管鲍，书或似邹枚。"}