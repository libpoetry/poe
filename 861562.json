{"id":"861562","title":"用前韵酬魏倅","dynasty":"宋","author":"王炎","text":"手把一麾来霅水，身似痿人方暂起。此行本为贫所驱，非恋吴中风土美。浩荡烟波隔白鸥，间关道路劳黄耳。幸而别驾有诗流，相逢眉睫津津喜。我今白首君黑头，莫讶钟鸣不知止。每因揖客愁下榻，岂暇谈玄频捉麈。忙里偷閒花下饮，更约广文同笑语。把酒消忧忧更来，见说东皋今渴雨。"}