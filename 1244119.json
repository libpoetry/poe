{"id":"1244119","title":"征妇别","dynasty":"元末明初","author":"郭钰","text":"征妇临行晓妆薄，上堂辞姑双泪落。含情欲诉哭声长，一段凄凉动林壑。从夫不辞行路羞，妇去谁为养姑谋。妇人在军古所忌，今者召募如追囚。十年妇姑共甘苦，一室倒悬空四顾。小郎早没更无人，却把晨昏托邻妇。情知送儿是埋儿，姑年老大莫苦悲。万一军中废机杼，减米换衣当寄归。小旂叫呼催早别，出门便成千里隔。今夜不闻唤妇声，愁心共挂天边月。"}