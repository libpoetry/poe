{"id":"689550","title":"送邦彦学士先生二首","dynasty":"明","author":"吴俨","text":"散地偏于懒性便，我来君去思悠然。出门是处成三昧，视日何人记八砖。夜静月移花影乱，春深风度鸟声圆。而今每忆当年乐，始信瀛洲别有仙。朝阳门不比春明，别远无过是两京。名姓尚留东观在，官衔不减北扉清。船从白鹭洲边过，马向乌衣巷口行。冠盖几人来送别，独予南望不胜情。"}