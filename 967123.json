{"id":"967123","title":"题汉阳招真亭","dynasty":"宋","author":"贺铸","text":"大别山颠清沔尾，飞亭岧峣带云起。清狂使君初燕喜，拍手招呼黄鹤子。玄津炼出太阳酥，手葺胎发蒙头颅。每誇久落北酆籍，岂意赍恨归黄垆。越客登临兴何有，愁不能言病妨酒。残阳云梦窅然深，尚欲开襟吞八九。羽驾飘飖安在哉，使君馀迹已尘埃。但见庾令楼横烟树杪，角声催月渡江来。"}