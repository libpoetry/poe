{"id":"466950","title":"遣怀三首","dynasty":"当代","author":"邵林","text":"荡愁千里楚江风，吹在红船玉笛中。万点梅飘春索莫，九重云锁月璁珑。天应有恨凭谁问，诗到无题仗酒工。奈此孤宵不成醉，蒹葭烟水共迷濛。逃禅无计感无端，影事憧憧隔画栏。百虑当山孤梦险，万花如海一灯寒。诗耽奇思翻成病，墨本劫灰徒染翰。饮月入怀惟自照，亡何消此夜迷漫。乍解馀酲梦未深，空斋独拥夜沉沉。香销篆缕迷无字，月吐波珠淡有心。到眼卿云终不雨，隔江琪树忽成林。此中微意应难识，且向寥天试一吟。"}