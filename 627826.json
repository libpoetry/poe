{"id":"627826","title":"闻笛","dynasty":"明","author":"李贞","text":"黄彭湖边吹暮笛，浦云不飞江月黑。寻常一听自堪悲，况是天涯归梦夕。江声呜咽如不流，败芦拍岸风飕飕。刻羽已惊栖雁起，流商还接断猿愁。馀音如缕凄然久，逐臣迁客皆回首。城南思妇泣关山，塞北征人怨杨柳。东舷西舫寂无哗，一片蒹葭带露华。故园今夜罗浮月，落尽寒梅几树花。"}