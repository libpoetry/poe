{"id":"1235698","title":"古秋夜长晴雨二首","dynasty":"元","author":"何中","text":"壁带悬素琴，冲牙起瑶林。月寒文甃百虫语，帘外桂花香雪深。绣茵暗辍双龙枕，纹笥密收团凤锦。西邻少妇少齐眉，宝帐芙蓉携醉归。独自佳期长是误，璿霜欲下雁惊飞。雪浪流碧虚，雨花散前除。西风红叶石栏曲，尽并寒声归绮疏。回文读罢双蛾敛，城上啼乌稀漏点。东家娇小乍迎郎，沈水银篝残晚妆。灯里镜台閒自照，红颜相似夜偏长。"}