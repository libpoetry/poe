{"id":"491514","title":"登成山","dynasty":"明","author":"刘崧","text":"登成山，望出日，不知其下海水深几尺。夜半鸡声喔喔鸣，但见五色金莲花，滉漾捧之向空出。当年祖龙望拜时，上山特立日主祠。六神升天驾奕奕，馀辉却射山头石。神人鞭石功不成，至今海水流血腥。岂知阳精著悬象，乃欲度海观其形。昔时日主祠，今日祖龙庙。祖龙亲构鮀鱼知，海若望之向西笑。颂碣摧落蔓草中，李斯何述秦何功。一时霾雾妖怪合，千载尧日方曈曈。"}