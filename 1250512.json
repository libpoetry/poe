{"id":"1250512","title":"赠国恕先生客中识面始见如故","dynasty":"元末明初","author":"朱希晦","text":"先生卜筑依林薮，编蓬为门瓮为牖。心造羲皇太古前，道传邹鲁千年后。隐遁宁非鹖冠流，龙钟已是庞眉叟。子真谷口自耕岩，中散山阳空锻柳。平生视世一浮埃，富贵于身复何有。床上常堆元晏书，尊中满泛柴桑酒。兴发挥毫黑电飞，粲粲骊珠惊落手。诗成不啻万人传，吟罢如闻百灵走。五岳之中泰华尊，下视群山俱培塿。我因流寓偶相逢，识面便似知心友。蔼然和气即阳春，徒尔芳妍映衰朽。剧谈不了清夜徂，光动文星逼南斗。人生会合良有时，叹息欢娱岂能久。起来击剑为君歌，歌长剑作蛟龙吼。明朝别去遥相思，渭北江东几回首。"}