{"id":"651134","title":"送虞宪使考满之京","dynasty":"明","author":"薛瑄","text":"山东宪使何昂藏，铁心古貌眉发苍。出入四朝荷天宠，操持一节飞秋霜。海岱茫茫几千里，十年监部平如水。只今报政趋神京，僚庶追攀情不已。薰风杨柳城西亭，绮筵别酒倾银瓶。一举十觞劝公饮，气酣感我千古情。千古之情向公道，要使苍生乐熙皞。内台黄阁正需贤，此去严程到须早。"}