{"id":"73866","title":"苏武慢·身在云间","dynasty":"元代","author":"凌云翰","text":"身在云间，目穷天际，一带远山如隔。隐隐迢迢，霏霏拂拂，蔓草寒烟秋色。数着残棋，一声长啸，谁识洞庭仙客。对良宵、明月清风，意味少人知得。君记取、黄鹤楼前，紫荆台上，神有青蛇三尺。土木形容，水云情性，标韵自然孤特。碧海苍梧，白苹红蓼，都是旧时行迹。细寻思、离乱伤神，莫厌此生欢剧。"}