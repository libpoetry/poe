{"id":"541907","title":"乔木颂赠别郭隆夫暨乃侄惟显春试","dynasty":"明","author":"谢榛","text":"凤文麟德明时出，延揽英豪网罗密。佳气低连太液云，祥光高映长安日。当朝二阮非晋俗，不谈玄虚重儒术。九重四散御炉烟，对策彤庭挥巨笔。更羡两疏真伟才，补衮齐心匡汉室。乔木根深地脉滋，上参碧空千万枝。广阴覆城去炎暑，动摇时复清风吹。老龙潜海倦霖雨，天教群种待昌期。古来史传宁无私，野夫作颂久相知。短褐冲寒送别处，玉堂应忆衡漳湄。"}