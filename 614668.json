{"id":"614668","title":"为曾太史谒墓","dynasty":"明","author":"韩日缵","text":"卜筑壶公麓，探奇石室傍。怀珍竟不售，种玉已成行。鲤过遗经在，鹏抟迅翮翔。君王新赐笔，之子赋长杨。法酝来承露，宫袍出未央。雄才推马史，太岁是东方。岚气松楸古，风烟垄道长。残编那忍读，壮志讵能偿。负米情空切，窥园径未荒。不禁桑梓泪，应废蓼莪章。宿草迎人绿，芝泥捧诏黄。日边荷宠渥，黼黻有辉光。"}