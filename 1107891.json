{"id":"1107891","title":"红岩感怀四首","dynasty":"宋","author":"白玉蟾","text":"山高兮风寒，烟濛濛兮雨漫漫。雨霁兮雪飞，半夜无人兮倚栏。明月兮空山。猿啼兮鸟哀，风飕飕兮雪皑皑。雪霁兮云收，思我故人兮伤怀。古径兮苍苔。风悲兮花落，鸟哀哀兮水簌簌。水寒兮石苍，幽人自感兮茕独。古洞兮枯木。草青兮烟冷，山苍苍兮水楚楚。山深兮地僻，青鸟不来兮凄苦。断烟兮荒草。"}