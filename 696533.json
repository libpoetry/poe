{"id":"696533","title":"秋江独钓图","dynasty":"明","author":"郑真","text":"轻舟摇漾钓丝风，野水如天一镜空。盛世明廷正招隐，渭川当复梦非熊。桐江东望水滔滔，千古风流梦寐劳。汉室中兴功莫比，云台未似钓台高。白月黄昏听唱歌，沙头人问得鱼多。纷纷世事尘迷眼，烟水生涯可奈何。家近瀛洲海上滩，渔灯共语夜阑珊。三年远作淮山客，秖欲归来把钓竿。"}