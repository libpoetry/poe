{"id":"522834","title":"酬提学陕西朱君以巡历诸什见寄","dynasty":"明","author":"李梦阳","text":"煌煌百二宅，怀里念前都。孰无雍门哀，恨役久长途。登赋时有望，所苦言辞粗。自蒙新什惠，披玩忘晨晡。疏越发潜响，烂若湍锦舒。惭亦作者末，欲画安我愚。浏浏回中吟，宛游秦陇隅。清渭韵浟浟，南山笔巍如。谁云篇目寡，已包千里馀。读既摇我心，倘附西飞凫。"}