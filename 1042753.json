{"id":"1042753","title":"献欧阳永叔","dynasty":"宋","author":"刘攽","text":"毛生重九鼎，剧孟雄敌国。布衣未易轻，壮士多感激。遍读近古书，仰求当时人。胶弦非工声，直钓良苦辛。举世无与游，行且三十春。岂乏富贵士，相视犹埃尘。屈指东诸侯，侧闻廷中臣。霜毛九皋鹤，绝足大野麟。往者移太常，正气横苍旻。连翩少垂翼，浩荡俄纵鳞。天衢自兹亨，要路实有津。谏疏必焚草，王言粲如纶。云霄入顾眄，方牧宁逡巡。岂惟国忧贤，固是材致身。南金一销铄，荆玉成缁磷。少留股肱郡，不废廊庙珍。道悠任逾重，文雄声益振。指掌五代论，藻鉴盈门宾。信陵虚左乘，程子倾盖亲。意气已然诺，许与忘旧新。孤剑虽蒯缑，丈夫不羞贫。愿言敝缊袍，试托狐貉邻。往无鲍叔知，那识夷吾仁。毋令箕山客，洗耳兹水濒。"}