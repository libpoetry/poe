{"id":"692761","title":"玉台体","dynasty":"明","author":"杨慎","text":"流盼转相怜，含羞不肯前。绿珠吹笛夜，碧玉破瓜年。灭烛难藏影，洞房明月悬。调丝曲房下，援镜绮窗西。妆罢金星出，歌残璧月低。留欢夜未足，恨杀汝南鸡。戚里盛豪华，联翩赴狭斜。宝阑围斗鸭，金瓦掷鸣蛙。归骑春城晚，风吹满路花。菱歌歇晚凉，桂楫隐回塘。珠佩双皋冷，罗裙十里香。锦书随绮翼，持报邵陵王。"}