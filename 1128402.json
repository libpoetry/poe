{"id":"1128402","title":"菊花新","dynasty":"宋","author":"葛长庚","text":"渺渺烟霄风露冷，夜未艾、凉蟾似水。海山外、五云散彩，三峰凝翠。一鹤横空何缥缈，见殿阁、笙歌拥罗绮。笑劳生，空如尺鴳，恋槿花篱。于中青鸾唱美。丹鹤舞奇。有粉娥琼女，齐捧芳卮。天真皇人陈玳席，宴太姥，思之暗生悲。念如今，红尘满面，漫洒晚风泪。十二楼台，但前回旧迹。想琪花似雪，忘了还思。朝暮痴痴地。只有老天知。却自省、玉阶金砌。错抛离。梧桐声颤，窗外草蛩吟细。醉魂觉，又听秋鸿悲呖。极目寒空，叹未有紫云梯。绛阙消息子。也无一二、枉垂涕。宝鸭温香，诉丝诚寸意。记当年事，闷本愁基。人间天上，只争得那些儿。吃禁持。却念九霄风味。清晨雁字。一句句在天如在纸。只得向风前，默默自嗟惜。业债俱消，还未了、甚时已。一日里。滴了俺儿来泪。念我东皇大帝儿。是操觚弄翰之职。飞落尘寰，似此度，算应希。向这里。安能便、策景御气。灰头土面、千河水。把我如何洗。纵便有铢衣，已失眉峰翠。看看皓首，瞒不过镜台儿。除是去、青松下、碧云底。弱水去蓬莱，四万八千里。远漠漠，俯仰天水青无际。鸟飞不到船去难，渺无依。剪锦字。云信待凭鸾翼。青芝素瀑，草舍儿、隐隐烟霞里。向闲处，批风切月烹天地，三岛十洲，去有日，几何时。胎仙就，直待鹤书来至。铜壶四水。寒生素被。夜迢迢，烟月熹微。池浸霜荷，槛竹响，井枫飞。宝枕潭无梦，念忡忡地。形留神往，镇日价、忘食应忘寐。省得起，都是天上仙家事。珠歌舞，酌玉液，饭云子。怎得麒麟脯，更教知味。有个闷甚处，一向如痴醉。独倚住危阑，坐咬无名指。金鱼玉雁一从去，绝消息。念念怀天帝。密与冥契。晴霞照水。叹细草新蒲寒萋萋。对夕照，树色烟光相紫翠。花落莺啼。把往事似川逝。光阴速，何时是伊归日。雪牖风轩度岁。时听芭蕉，雨声凄恻。情多易感，渐不觉鬓成丝。忽又成千古，诮如梦里。西山南浦尽秋意。一望芦花飞。有一点沙鸥，点破松梢翠。凄然念起。觉两腋凉飙细。诗兴浑飞在渔乡橘里。忽水远天长，笑把玉龙嘶。一声声，吹断寒云沧波里。幽愁暗恨，弄皓月，怨白日。问太虚不尚，则成休矣。云心鹤性，死也要冲霄，乘风去。分自有、终合仙飞。感古怀今聊把笔。落叶寒蝉悲。使人增怨抑。"}