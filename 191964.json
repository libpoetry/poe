{"id":"191964","title":"书黄岩丁明仲墓志碑阴","dynasty":"宋代","author":"陈傅良","text":"叶君只字双南金，予子拳石藏幽深。百名以上辞不淫，我岂识子犹渐襟。黄山之阿墓林林，断碑日烁秋雨霖。彼岂孙子力不任，人莫过问嘷孤禽。子以穷饿死苦吟，束棺逆旅无衣衾。末乃得此世所钦，子视昔者孰与今。区间寿短升与沉，长留天地谁无心。於中诗人最岖嵚，竟亦朽腐如书蟫。何独遗子天球琳，上与郊岛名相寻。虽无荐藉鬼已歆，况立之后主釜鬵。期以数岁头胜簪，有田可稼桑可紝。收拾旧稿编朱锓，未必千载无知音。请我书此碑之阴，大亮一语不肯侵。呜呼读者悲不禁，牛羊勿践木森森。"}