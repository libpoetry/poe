{"id":"797451","title":"凤凰台上忆吹箫 买菊数本，杂植苔阶，楚楚可爱","dynasty":"清","author":"钱湘","text":"风晚摇姿，霜晨弄色，开来别样鲜妍。向斜阳圃外，移种栏边。不用华堂斗艳，工位置、酒后灯前。如人淡，乱头粗服，楚楚堪怜。年年。晚秋时节，消受尽西风，凉梦如烟。总一般清瘦，花亚人肩。可奈描成瘦影，宵来月、又照离筵。离筵畔，金盘露零，清泪涓涓。"}