{"id":"677440","title":"欲游方广寻朱张旧迹以积雨阻遂别衡岳西去作长短句","dynasty":"明","author":"胡直","text":"夜卧兜率宫，朝返络丝渡。回瞻七十峰，峰峰蔽云雾。忽然风捲重云开，紫盖朱陵似相顾。遥观祝融隔层穹，空忆昨日经行处。今日非昨日，人间异天路。余本烟霞人，尘网宁自锢。金简粗探虞夏文，莲花未蹑朱张步。游踪苦被阴霾隔，元关莫藉仙源度。我闻峨嵋之山高入天，上有灵仙不知数。即今不复倚踌躇，驱车且向西游去。重来拟结魏元君，不似桃源迷去住。"}