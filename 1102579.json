{"id":"1102579","title":"仙人岩即事","dynasty":"宋","author":"俞德邻","text":"夕阳隔溪明薜萝，数峰溪畔青嵯峨。层霄彷佛相荡摩，溪流汹涌通银河。金支翠旗飐山阿，风传雾乐锵銮鉌。云封岩窦生灵禾，仙灵蜕久留仙艖。弈枰丹灶斲月柯，洼尊土缶石臼磨。苔剜藓刻千岁过，护以鬼物烦撝诃。溪南溪北夔罔多，鲩鲂鳣鲔蛟鼋鼍。雷声吭磕涷雨?，仙筇九节扶下坡。红妆半醉谁娇娥，容颜二八细马驮。下马避雨吴歈歌，兰麝馥郁飘绮罗。灵箫学道蠲烦痾，湘浦解佩声瑳瑳。双成饮罢鸣云和，蓝桥一醉朱颜酡。扶桑旸谷同碧涡，玄书宝文传岂讹。浮生百岁如飞梭，当欢不欢奈老何。"}