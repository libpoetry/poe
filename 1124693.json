{"id":"1124693","title":"次令衿游玉壶高咏十绝 风雷大作","dynasty":"宋","author":"席羲叟","text":"坐听风雷起空谷，俄看四面野云生。道人不作英雄气，可笑当年失箸惊。几槛虚明不著埃，忘机鸥鸟自飞来。北窗高卧羲皇世，九陌红尘安在哉。陂塘五月迎秋爽，脩竹成阴一径开。俗客自应惭到此，幽深雅称杖藜来。林宗乌帻任攲倾，缓带荷风拂面清。城市轮蹄闹如织，飘然从此便登瀛。篆香如雾细萦帘，始信壶中别有天。客舍黄粱今熟否，邯郸无梦梦游仙。湖光空阔水天秋，翠盖红衣永日留。惟有诗情磨不尽，碧云吟就喜汤休。度堑昏鸦接翅稀，断霞相映雾山微。驺车不用飞青盖，试作山翁倒载归。黄金匀揉万英开，步绕清芬过砌台。一笑欣然超鼻观，知公曾到月中来。内熟先从一念收，浩然勿药更何求。西山故自朝来爽，政不惊人语不休。绝景频因警句誇，莫传俚耳便纷挐。须知味道耽岩穴，志意难将富贵加。"}