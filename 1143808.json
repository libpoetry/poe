{"id":"1143808","title":"治圃杂书二十首","dynasty":"宋末元初","author":"方回","text":"天地一閒人，园林数亩春。认苗谙药性，养果护花身。社友同疏饭，邻儿笑野巾。空庭维老马，不出动经旬。汲水洗青石，寘之盛酒樽。身閒宜独坐，手冷喜时扪。晓露黏花片，春苔蚀浪痕。从吾已安稳，不复动云根。闭户全无事，窥园颇自由。不堪钳纸尾，乍可把锄头。避树斜开径，邀泉曲放沟。吾心元自直，儿辈勿相尤。林间一磐石，壶酒玩春晖。混沌本无窍，桔槔焉用机。乱花红雪舞，远岫翠屏围。车马纷纷者，能知此似稀。灯花昨夜饶，喜事集今朝。新立蒲萄架，初尝枸杞苗。天清诗眼豁，春暖酒痰消。更复得奇石，数峰昂碧霄。胸中书万卷，老去与谁论。不善谋人国，犹堪灌我园。草长门昼掩，鹊下土新翻。物理閒推测，天机未易言。花有如罂粟，能同橘不迁。茄藤宜硬地，豆荚恶肥田。元协齐民术，夷吾土物篇。园丁初未读，口诀自相传。十载前初种，酴醾间木香。对花犹绿发，携酒有黄堂。忽起风云阵，几成鹿豕场。少陵忆严尹，非复旧春光。万山山顶郡，城郭欠陂池。滩落动千丈，井深非一施。养鱼埋巨瓮，浇菜缉脩縻。蹇浅仍辛苦，逍遥意自知。新年雨雪频，五戊又踰旬。寒更过于腊，晴犹不似春。燕瘖甘再蛰，花瘦黯无神。卖树翁来说，村多疫死人。今日春才暖，侵晨董莳耘。禽声眠欲觉，花气梦先闻。树络蜘蛛缕，泥锼?䏰纹。乾坤无昼夜，生意自芸芸。岑寂观群动，舂容领众香。三椽容卧起，一锸共行藏。俗眼荣朝槿，顽躯敌闰杨。皮枯面黧黑，心镜皎如霜。真山焉用假，山假意还真。巨石起奇士，幽兰延故人。云生如望岳，地僻不争春。图画传京洛，应多欲问津。山甑饙籼米，春瓶炙草茶。无能赓喜起，自爱押车斜。老不贪仙药，贫犹种好花。人间十万户，难得一诗家。猿鹤閒朋友，知予近况无。春游靴露指，夜读烛燃须。醉苦邻僧强，饥从小仆逋。山农来卖笋，与米当青蚨。破袖通闲手，危栏寄远心。品花严位置，枚笋遴监临。鼎鼐生无望，戈鋋老不任。唯应宰斯谷，岁岁长清阴。径捷人踪杂，墙颓地界斜。织篱呼野老，烹茗谕邻家。旧穴通羊豕，新畦隔芋瓜。尚当分汝果，幸勿窃予花。远石疑堪取，层崖试共登。偶游梵王舍，略话祖师灯。怪象撑狞盼，残碑拓坏棱。世间何不有，巢贼亦斋僧。芍药抽红锐，荼蘼缒绿长。几家蚕落纸，比屋燕分梁。谷雨深春近，茶烟永日香。诗成懒磨墨，拄杖画苔墙。圃事亦儿嬉，因成二十诗。似蒙神物助，堪作画图披。南面开书阁，东偏浚墨池。土功恐难极，莫可且随宜。"}