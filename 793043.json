{"id":"793043","title":"衣锦城","dynasty":"清","author":"王润生","text":"三节还乡驷马骋，林树溪山尽衣锦。始终不作夜郎王，毕竟英雄命能审。王气上烛牛斗缠，真人崛起鱼盐间。罗平鸟送董昌死，一代功归石鉴山。辟地千里馀，封国六朝久。正朔禀中朝，宗祊能世守。黄袍一领祸相寻，何若衣锦还乡乐杯酒。呜呼，鸡鱼税，鷇卵征，剥民未免史官评。亦思东南半壁粗得安耕凿，保障还资衣锦城。"}