{"id":"675690","title":"清江浦候汪太仓叔厚","dynasty":"明","author":"殷云霄","text":"挂席介休驿，泊舟清江浦。水落蒲巳稀，日暮鸟知聚。落落星出云，冥冥天欲雨。久客厌吴越，前途忆齐鲁。怀归心方殷，慕群情莫与。言念同行客，昏黑宿何处。漫漫淮海径，萧萧寒霜渚。独酌讵为欢，长谣亦复苦。离会非我期，行止将谁主。孤篷鸣续风，寒灯翳复吐。"}