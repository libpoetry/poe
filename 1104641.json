{"id":"1104641","title":"汾阴十首 降神用《靖安》。","dynasty":"宋","author":"郊庙朝会歌辞","text":"茫茫坤载，粤惟太宁。资生光大，品物流形。瞻言汾曲，允宅神灵。圣皇躬享，明德惟馨。至诚旁达，柔祇格思。奉以琮币，致诚在兹。博硕者牲，载纯其色。体荐登俎，聿崇坤德。秉阴成德，敏树宣功。应变审谛，神力无穷。沈潜刚克，流谦示中。洁兹奠献，妙物玄通。坤元茂育，植物成形。于穆圣祖，功齐三灵。严恭配侑，厚德攸宁。永怀锡羡，歆此惟馨。报功厚载，祀事惟明。思文烈考，道济群生。侑神定位，协德安平。馨洁并荐，享于克诚。寅威宝命，明祀惟虔。协神备物，罔不吉蠲。后祇格思，灵飙肃然。诞受景福，遐哉亿年。至哉柔祇，滋生蕃锡。涤濯静嘉，寅恭夕惕。金奏纯如，万舞有奕。立我烝民，莫匪尔极。博厚流形，秉阴成德。柔顺利正，直方维则。明祇格思，素汾之侧。祗载吉蠲，宸心翼翼。至哉物祖，设象隆脽。动静之德，翕辟攸宜。嘉栗以荐，精祷洪釐。茂宣阴贶，五谷蕃滋。"}