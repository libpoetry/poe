{"id":"816472","title":"宣府","dynasty":"清","author":"彭兆荪","text":"龙堆夜气接渔阳，独倚和门望大荒。玉帐照斜三辅月，金笳吹老一城霜。燕支山远秋无色，拔里台倾土尚香。愁绝孤亭围万柳，丝丝风入鬓边凉。宣仗离宫建羽旄，当年巡幸肃弓刀。却来御苑怜黄土，谁使将军号赭袍。罽幕寒支碱碛远，花台秋飐隼旗高。鹰坊虎圈悲风起，和入长松作怒涛。"}