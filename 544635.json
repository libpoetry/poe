{"id":"544635","title":"结夏西山诸佛刹效初盛体为排律十首 其四","dynasty":"明","author":"胡应麟","text":"半岭金银出，中天杖锡留。门庭炎汉辟，栋宇大唐修。一水浮精舍，千峰插梵楼。凭高双槛豁，望远七灯幽。舍利神光跃，兜罗佛臂柔。阎浮穷上国，赡部尽南州。削壁云霞动，飞檐象纬游。?高寒月坠，磬断夕阳收。麓胜前飞鹤，山深近伏牛。象王迎法驾，龙伯护灵湫。芥吐须弥色，莲垂阿耨流。旃檀长照夜，祗树不惊秋。大士居岩际，高僧坐石头。机深频掣棒，偈苦欲沈舟。溪岸闻三乘，云门见四愁。谩论生老病，千劫尽浮沤。"}