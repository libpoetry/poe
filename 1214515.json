{"id":"1214515","title":"次韵章俊甫训子","dynasty":"元","author":"黄玠","text":"前朝名宦孙，承家以清白。五缫玉有光，百鍊金出色。升堂奉慈亲，甘芳极娱适。推欢及司气，兄弟仍翕翕。平生子孙念，况肯勤戒饬。叔郎烱双矑，器量牛可食。伯郎作大字，日费三斗墨。怒骂静不闻，举步垂轨则。穊种必厚收，譬彼农力穑。通才识细务，至理明大率。洪垆万石钟，重自铢两积。众口所称叹，天心为忻怿。每怜机巧徒，何殊沐猴棘。较智三十里，百失希一得。晤言篱下英，留芳待秋夕。晚节将益佳，于公有阴德。"}