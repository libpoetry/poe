{"id":"516805","title":"题云林图赠伯琛","dynasty":"明","author":"刘琏","text":"我家昔住苍山巅，竹树杳蔼当庭轩。有山竟日情不厌，时与白云相往还。迩来别家又三载，引领长望心悁悁。豫章曹君江海客，济时久习轩岐术。深情迥若彭蠡宽，逸气远与匡庐适。偶然赠此云林幽，黛色烟光远相逼。采芝却忆商山翁，种杏自喜多阴功。良医良相各有志，岂与流俗论卑隆。伊余蹇拙无所似，好古每欲寻高踪。山中黄精倘或煮，幅巾裋褐期相从。"}