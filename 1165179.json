{"id":"1165179","title":"巡属县道中作","dynasty":"唐","author":"张九龄","text":"春令夙所奉，驾言遵此行。途中却郡掾，林下招村氓。至邑无纷剧，来人但欢迎。岂伊念邦政，尔实在时清。短才滥符竹，弱岁起柴荆。再入江村道，永怀山薮情。矧逢阳节献，默听时禽鸣。迹与素心别，感从幽思盈。流芳日不待，夙志蹇无成。知命且何欲，所图唯退耕。华簪极身泰，衰鬓惭木荣。苟得不可遂，吾其谢世婴。"}