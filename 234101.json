{"id":"234101","title":"念奴娇·嫣然一笑","dynasty":"宋代","author":"程珌","text":"嫣然一笑，向烛花光下，经年才见。欲语还羞如有恨，方得东君一盼。天意无情，更教微雨，香泪流丹脸。今朝霁色，笙歌初沸庭院。因是思入东屏，当年手植，遍桃源低岸。失脚东来春七度，辜负芳丛无限。问讯园丁，宁如归去，细与从头看。东风独立，白云遮断双眼。"}