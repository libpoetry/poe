{"id":"116033","title":"出都门泊镇外失饮食节中夕暴下用气术消息之","dynasty":"宋代","author":"张耒","text":"畏途戒十一，饮食玩死地。防患迷轻重，达者笑不智。古人慎寝食，爱生良有待。从来天下图，不易无名指。甘飧冒物禁，中夕得颠沛。坐令妻孥忧，惫腹委如带。赖知仙圣术，杳杳存一气。船轻晓眠足，扣齿无余滞。艰难众所虞，君子谨容易。永怀青精饭，聊欲屏俗嗜。"}