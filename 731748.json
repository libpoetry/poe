{"id":"731748","title":"五月复遇火","dynasty":"清","author":"黄宗羲","text":"局促返旧居，鸡犬共一轩。缩头床下雨，眯眼灶中燔。南风怪事发，正当子夜前。排墙得生命，再拜告九圆。臣年已五十，否极不终还。发言多冒人，举足辄违天。半生滨十死，两火际一年。莫言茅屋陋，宾客非等闲。鬼目不相瞷，而逊华堂坚。其理不可解，辨说空田田。昨者刘伯绳，为我不安眠。仆本方外人，岂终保丘园。"}