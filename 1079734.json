{"id":"1079734","title":"送韩撝秉则赴棣倅","dynasty":"宋","author":"吕本中","text":"公如玉壶冰，见即离烦热。况当清秋悬，更自贮霜月。中边本无垢，何处觅焚爇。盛以百鍊铜，此亦不得折。初蒙一日款，遽有千里别。扁舟转青齐，岁事当雨雪。远行不赢粮，已悟服食诀。古来饕餮徒，颇谓一世杰。唾壶彼何知，便为如意缺。观其所用心，俱不异鼠窃。首阳独往人，渠自饱薇蕨。举头公一笑，百虑无以绝。江源初滥觞，末乃流不竭。伤哉韝上鹰，一饱便飞掣。"}