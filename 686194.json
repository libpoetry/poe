{"id":"686194","title":"招隐诗二首","dynasty":"明","author":"卢龙云","text":"达人知止足，功名及盛年。昔日红颜子，倏忽成华颠。拙宦不偶世，投绂谢所牵。碧山宁负我，洞壑生虚烟。渔钓狎鸥鸟，嘉树荫通川。于此涤喧浊，因之性所便。世路常崄巇，驷马带倾覆。所以慕幽人，偃息在浚谷。日暮生松风，音响如丝竹。葵藿分所甘，何必厌粱肉。布褐足禦冬，狐貉未为燠。逍遥任所之，无荣亦不辱。"}