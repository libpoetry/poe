{"id":"1120760","title":"亲征诏下朝野欢呼六首","dynasty":"宋","author":"周紫芝","text":"茫茫禹迹混殊方，谁遣中华识犬羊。今日澶渊寻旧役，会看一矢殪戎王。天戈未指敌先摧，掩耳谁能及迅雷。便遣风师清辇路，奉迎北狩两宫回。谁信妖凶胆自惊，君王亲驾六騑行。江边红日三更出，怪得欃枪夜不明。汉业当于马上成，谩劳诸将久经营。庙堂早扈南阳驾，已为苍生洗甲兵。雉扇遥闻拥翠銮，远方耕凿尚偷安。谁知黄钺临戎地，江上秋风玉帐寒。请看介子请长缨，白发书生百不能。谁扫浯溪题岁月，漫郎端欲颂中兴。"}