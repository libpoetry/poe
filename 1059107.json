{"id":"1059107","title":"送陈志仁赴河州司理","dynasty":"宋","author":"邹浩","text":"佳人宰木悬秋月，稚子霏霏洒清血。枯风冷雨暗长天，借使端居亦心折。问君夙驾今何之，万里关河西复西。西州平昔但闻语，不意黄尘随绿衣。将军雅歌飞玉觞，健儿如鼠马如羊。桁杨生耳卧庭庑，日冀宾僚来畯良。雪霜肃杀百草死，孤峰袅袅砂碛光。城头笳鼓咽初晓，梦破衾裯皆异乡。情钟矧复是君辈，只应矛槊攒中肠。只应矛槊攒中肠，当思大人在高堂。"}