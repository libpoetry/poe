{"id":"502607","title":"题邑造士吴中美胡山书室","dynasty":"明","author":"王恭","text":"邺侯架上书如积，金薤琅玕映奎壁。纵横断墨莽多岐，浩荡真源了无迹。延陵书舍带湖山，湖上书声掩霭间。闭户不知秋叶落，卷帷或见暮云还。山童洗砚春池黑，仙侣吹藜夜烟白。半榻清晖草带间，一帘风露芸香夕。青春衣綵尚趋庭，永日琴尊复聚星。吟边狭水牵长镜，醉里青天扫画屏。几年在泮非常调，犹未携书发西笑。心迹空冷鱼鸟知，文章已作簪缨料。同辈纷纷似子稀，诵诗三百解人颐。愁君便逐青云去，谁共山中薜荔期。"}