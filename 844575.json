{"id":"844575","title":"题薛赓笙夫妇合欢小影六首","dynasty":"清末民国初","author":"祝廷华","text":"梧桐庭院夜沈沈，綵袖轻寒罢绣针。夫婿晚餐歌醉饱，未应閒散听秋砧。玉箫吹复整云鬟，帘捲湘纹月一弯。电炬长明更鼓动，梅魂鹤梦两幽閒。萧郎文史爱参观，宝鼎常防兽炭寒。珍重龙涎好安息，薰肌辟恶胜芳兰。温柔情性易疏慵，为听书声兴转浓。一缕轻烟袅文篆，个中乐趣寄吴侬。红娇紫腻两鸳鸯，夜静风温满院香。织指撩衣时整理，殷勤伴读意深长。不贪一刻值千金，胜赋关雎鼓瑟琴。如此深情谁画出，苏台名宿两知音。"}