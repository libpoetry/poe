{"id":"1035151","title":"赠画工王三锡传神","dynasty":"宋","author":"魏了翁","text":"气质纷不齐，四海无似人。藉令貌相近，气有醇不醇。善观人品者，仪观与机神。正邪眸子见，善恶眉间分。且如若与虎，二人自非伦。而俱类孔子，俗眼何昏昏。古人有梦遇，便知为良臣。又能记眉目，晓然得其真。此须以神会，难与浅者论。王生归为我，试语司寇君。此理充得去，三代同此民。"}