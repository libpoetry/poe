{"id":"937102","title":"谢徐居厚汪叔潜携酒见访","dynasty":"宋","author":"陆游","text":"我虽生乱离，犹及见前辈。衣冠方南奔，文献往往在。幸供扫洒役，迹忝诸生内。话言犹在耳，造次敢不佩。残年趋死近，孤学与时背。妄出更何求，终老事耕耒。史君稽古学，力大障横溃。广文亦伟士，名字震当代。同舟肯过我，凛与前修配。忧时抱忠鲠，论事极慷慨。嗟予虽益衰，耳目幸未废。何当卜邻墙，早暮聆謦欬。"}