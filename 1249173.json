{"id":"1249173","title":"以玉山亭馆分题得金粟影","dynasty":"元末明初","author":"顾瑛","text":"飞轩下瞰芙蓉渚，槛外幽花月中吐。天风寂寂吹古香，清露泠泠湿秋圃。云梯万丈手可攀，居然梦落清虚府。庭中捣药玉兔愁，树下乘鸾素娥舞。琼楼玉殿千娉婷，中有瘿仙淡眉宇。问我西湖旧风月，何似东华软尘土。寒光倒落影娥池，的皪明珠承翠羽。但见山河影动摇，独有清辉照今古。觉来作诗思茫然，金粟霏霏下如雨。"}