{"id":"432712","title":"感奋书怀八首，用蒋贞金先生五十述怀原韵","dynasty":"近现代","author":"林散之","text":"不堪行李忆前尘，捆载艰难万里身。投宿已忘留客雨，倦游苦念间关人。每从薜荔疑山鬼，空向琼琚认洛神。惆怅云天飞未起，心如燕雀本来驯。轻烟澹澹柳丝丝，草阁江天又一时。苦念峨眉山上月，犹疑剑阁梦中诗。风波世路成归客，水墨生涯有至师。鸥鸟机忘俱栖息，此中吾已订相知。巫山巫峡旧知名，云雨荒唐记未清。不信江山有神女，早疑词赋误书生。奇径自归牛马走，虚堂聊作菊松盟。蜀中久已无消息，敢谓于今道路平。西北流沙昔浪游，凿空苦自笑封侯。拾遗零落成鸡肋，写照依稀拟虎头。薄海功名羞世俗，闲情恩怨误风流。每从小梦惊回日，细雨彭城燕子楼。弈棋世事几推迁，苦忆长安翰墨筵。太华仍存太古月，大台不改大罢天。奇山终失扪天手，小店深惭买酒钱。风雨长途一万里，蹉跎孤负祖生鞭。痼疾烟霞带减围，匡庐面目是耶非。苦从心里占义利，敢向人间较瘦肥。天外已无山欲雨，窗前空有月沉晖。旧游还忆秋时节，红蓼花深我正归。欲学名书笑未庄，斜笺信手乱成行。每从余墨思山岳，独有浓青到草堂。鸟道蚕丛空近远，天梯石栈自低昂。孤怀已似秋江冷，何处蒹葭暮正苍。陈陈往事尽徘徊，多少相思梦里猜。明月中峰少室阙，秋风大岭子阳台。孤游不供云山远，逸兴都随杯酒开。樗栎已荒桑已晚，从来散木本无材。"}