{"id":"196045","title":"送放生池碑","dynasty":"宋代","author":"赵孟坚","text":"维书号心画，於以观厥德。堂堂太师颜，忠义挺不屈。怒张铁柱立，凛若骂蔡贼。蚕头而虿尾，屋漏而壁拆。岂事笔端求，要自心胸出。心源傥匪正，马谩按图索。君侯冰玉清，一点尘不入。摆脱世缘尽，四壁无良物。源清流应随，心同宁异迹。前年镇霅城，清风贪者格。人言政化明，如仕唐大历。人言八法具，俨是浯溪刻。卑栖小李掾，松茂悦见柏。甚欲事洒扫，笔砚供洗涤。官身类匏系，唯向清梦觌。手搨鲁池碑，潢謄寄远驿。既异裹苞苴，抑匪徒挂壁。举目见颜公，英气耸辟易。又若小子动，祗庄常侍侧。"}