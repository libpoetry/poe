{"id":"732653","title":"群鸦寒话图歌","dynasty":"清","author":"周亮工","text":"许生崛强好画竹，整整斜斜风肃肃。向北忽不见此君，一心惟爱写枮木。南司夜夜北风多，呼酒不来可奈何。砚冻杯乾不肯睡，秃笔闲从冷炕呵。呵笔摇摇拂败纸，童童偃蹙无树理。灯下微窥龙虎姿，离离欲死不成死。雨鞭风挞老蛟饥，左攫已绝右拿离。心怜欲益好颜色，粉墨两看无所施。浅者屈霜深屈雪，白摧龙骨黑老铁。到底不能看作薪，此公虽苦有高节。半夜俄闻乌乱啼，棹棹轧轧明月低。菀树何曾集冷翼，不知飞向谁家栖。许生见鸦长太息，万巢突兀生胸臆。鸦尔来前尔鸦前，吾将巢子以奇墨。我树虽枯得大年，南枝不脆北枝坚。关河雪冷谋且息，畅飞畅舞好更迁。夜深鸦与群鸦语，上下四旁同一处。嘈嘈切切无留言，我歌尔和慎莫拒。朝从昭阳殿里来，千门万户一时开。鼚乎鼓之轩乎舞，亲见邹衍吹律回。鸠乐闲房鹊笑大，来遗我酒群相贺。吾徒岂不忆寒号，枯枝得坐且同坐。杨柳藏身忆白门。欲飞不飞恋黄昏。此心流水孤村外，此地难言好久存。苇屋风飘不成画，放笔与鸦为酸话。不知幅间与树间，更残月黑群鸦拜。许生画竹竹尽情，许生画鸦鸦有声。但是一点两点墨，何至遂与群鸦争。许生慎莫悲寒呴，会使墨光有奇吐。哕哕天上凤皇鸣，日写梧桐千万树。"}