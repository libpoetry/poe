{"id":"1105500","title":"浣溪沙 其十四","dynasty":"宋","author":"毛滂","text":"松菊秋来好在无。寄声猿鹤莫情疏。渊明不老久踟蹰。打鼓枫林谁作社，枕溪茅屋忆吾庐。去年醉倒倩人扶。本是青门学灌园。生涯浑在乱山前。一犁春雨种瓜田。别后倩云遮鹤帐，来时和月寄渔船。旁人莫做长官看。滟滟金波暖做春。疏疏烟柳瘦于人。柳边半醉不胜情。未解画船留待月，缓歌金缕细留云。将云带月入东门。"}