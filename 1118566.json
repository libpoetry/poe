{"id":"1118566","title":"春晚即事四首","dynasty":"宋","author":"陆游","text":"桑麻夹道蔽行人，桃李随风旋作尘。煜煜红灯迎妇担，鼕鼕画鼓祭蚕神。小时抵死愿春留，老大逢春去即休。今岁禹祠才一到，安能分日作遨游。渔村樵市过残春，八十三年老病身。残虏游魂苗渴雨，杜门忧国复忧民。龙骨车鸣水入塘，雨来犹可望丰穰。老农爱犊行泥缓，幼妇忧蚕采叶忙。"}