{"id":"1127509","title":"和范学士","dynasty":"宋","author":"彭汝砺","text":"红尘投老倦征鞍，梦寐清规祇厚颜。论德每疑观大水，言诗曾赋仰高山。退之自处轲雄后，甫也当居扬马间。知止旧风衰久矣，只今须合为公还。酒榼棋枰足燕闲，市朝愁复抗尘颜。曾非学道随东鲁，可怕移文累北山。花烛园林春半际，烟波亭榭水中间。篮舆想见公游处，颍水何时听我还。"}