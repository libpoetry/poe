{"id":"565721","title":"除日言怀一首","dynasty":"明","author":"黄省曾","text":"大地已春转，今朝岁为除。绿酒樽屡空，清霜镜何馀。自隐吴宫前，十载芳萝居。节抱齐鲁连，辞探楚三闾。千金赋不买，当垆困相如。囊无一文钱，徒诵万卷书。萧条扬雄宅，颇有问字车。昨解学士雁，今剖英王鱼。四海雄豪人，投劄问草芦。凤览不可缚，鸿情讵能羁。九州一何隘，丈夫气安舒。叹息成烟虹，浩荡横高虚。时著白纶巾，远驾蓝田舆。明月来青山，流辉特欢予。手持七斗剑，身披紫霞裾。人生不得意，去去渭川渔。"}