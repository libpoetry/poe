{"id":"591171","title":"答黎惟敬","dynasty":"明","author":"欧大任","text":"鱼目混夜光，荆玉迷瓦砾。溟鲲搏扶摇，斥鴳困丛棘。哲士多苦心，微言岂能析。黄钟久不闻，大雅竟谁力。之子振玄藻，翩翩起南域。抗志入云霄，戢羽媚泉石。游息竹素园，结托丘樊客。手中握灵蛇，至宝固无敌。夙昔晤清颜，幽怀契岑寂。赠我锦绣章，宛转琅玕色。知君意绸缪，何以报胸臆。思为中洲鸿，奋起云间翼。"}