{"id":"145428","title":"苕霅歌·昔闻两溪水色异","dynasty":"宋代","author":"释文珦","text":"昔闻两溪水色异，苕清霅浑犹渭泾。又闻发源自天目，悬高坠峻如建瓴。日夜滚滚流不止，尽过白蘋红蓼汀。流入太湖不复辨，挹之但闻鱼鳖腥。堪笑人生亦如此，百年汲汲劳其形。到头富贵亦何用，一卧泉下无由醒。争似渔翁扁舟独往最脱酒，七十二峰相对长青青。"}