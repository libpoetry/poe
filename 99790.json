{"id":"99790","title":"次韵李修孺留别","dynasty":"宋代","author":"苏轼","text":"十年流落敢言归，鱼鸟江湖只自知。岂意青天扫云雾，尽呼黄发寄安危。风流吾子真前辈，人物他年记一时。我欲折繻留此老，缁衣谁作好贤诗。此生别袖几回麾，梦里黄州空自疑。何处青山不堪老，当年明月巧相随。穷通等是思家意，衰病难堪送客悲。好去江鱼煮江水，剑南归路有姜诗。"}