{"id":"475236","title":"卧疾丛桂园","dynasty":"明","author":"吴子孝","text":"乍遘冥景临，已惊玄发素。岂伊蒲柳姿，犹忝金门步。紫殿惭华缨，凄风洒官树。遂婴采薪忧，具臣旷天务。自省玄尚白，还嗟时渐暮。初旭偃荆扉，山樊淡轻雾。行药循方池，寒波欲成冱。感兹日月流，苦为簪组误。墟菊挺残英，庭松悦零露。负喧有深怀，饮冰非前惧。栖迟此中园，弥贱纷华暮。"}