{"id":"730923","title":"寄内","dynasty":"清","author":"吴保初","text":"贫贱常戚戚，富贵常婜婜。婜戚两无朕，祸变生东夷。烽燧久未熄，干戈动经时。王者岂好战，丑虏纷猖披。狞飙振槁叶，严霜瘁枯枝。败绩屡奏闻，旰食繁忧滋。不才将家裔，激愤摧肝脾。请缨岂无路，绝裾诚所悲。骨肉渐已远，锋镝乃所私。贫富会有尽，生死焉得知。傫然为此别，此别非平时。老母发浸白，定省谁扶持。荣辱实自召，谤誉姑听之。脱能赋归来，与君陈相思。"}