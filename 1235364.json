{"id":"1235364","title":"分水关和朱明仲韵","dynasty":"元","author":"卢琦","text":"谁凿巑岏作巨藩，崎岖尽处一逢原。千岩流水东南合，万叠晴峦紫翠屯。驿使停骖松外路，居人买酒竹边村。道经乌石频回首，山后山前多白云。雨后平林逗翠光，与君携手下崇冈。小桥跨涧村舂急，老树吹花野店香。远路出关如独鹤，好山对岸似群羊。金川亭下披襟坐，日暮不胜岚气凉。"}