{"id":"625719","title":"和茧雪和张常侍","dynasty":"明","author":"谢元汴","text":"茶经往必携，下壤无名泉。坦步出林皋，时与田父言。亭午墟市喧，纷然物象繁。性拙难适时，诗书补前愆。何事探幽遐，几席即深山。倚杖眺夕阳，数见暮禽还。古栎欹崖畔，苍藤老蛟缠。日久空深根，于湖纪岁年。墙头送酒谁，其屋已重迁。寒灯信瘦雨，余心正穆然。"}