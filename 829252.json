{"id":"829252","title":"采桑子 和阳春集五首","dynasty":"清末近现代初","author":"汪东","text":"深红淡白相催发，胡蝶双飞。叶叶枝枝。暗损芳心恐未知。何人寄语狂游客，好趁春归。负却花期。閒撚青梅忆此时。一春寥落无佳思，恨雨愁风。十二阑东。芳草如茵衬落红。不梳云鬓惺忪语，拌尽娇慵。睡起闻钟。却道花间日未中。碧城只在阑干曲，天半高楼。薄雾初收。帘外娟娟月似钩。画屏风上群仙列，顿惹闲愁。媚眼星流。曾共檀奴赌十洲。檐前鹦鹉犹能说，往日深恩。共度朝昏。花㬉香融不记春。吴宫绝艺留镌刻，金错刀痕。桃核空存。里许元来别有人。烟条露叶垂杨柳，独殿群芳。风物凄凉。聊与离人续断肠。阿娇自称藏金屋，贵宠无双。别许斟量。绣槛名花似洛阳。"}