{"id":"284570","title":"失题·吾家新畜猫","dynasty":"现代","author":"洪存恕","text":"吾家新畜猫，黑章而白质。身非庞然大，动如虎剽疾。有鼠无幸存，穿墉患久息。茅屋罅隙多，群雀惯托迹。持竿驱之去，俄而复来集。初不料此猫，捕雀犹多术。昼伏榱棁间，处女同静默。伺雀方举翅，竦身便攫得。舞爪更探巢，卵与壳尽拾。国中标四害，鼠雀各居一。颁令须痛除，僚吏亲斯役。戎服朝裹糊，荷枪分道出。窥雀止于林，仰空发弹击。弹发偶然中，草间获坠翼。晚归更治鼠，暗施巧械殛。兼饵以毒剂，鼠或死在室。"}