{"id":"694205","title":"临封八景次韵 江口归帆","dynasty":"明","author":"陈鸿","text":"波映山颜丽似苔，封江两岸锦帆开。淩风抢雾天边去，踏浪冲星月下回。片片白云排石壁，声声鱼笛落江梅。仙舟李郭欣相得，击楫空明远溯洄。封江一砥见灵洲，满眼渔艭泊渚头。艇系岩花嬉日午，网罗鳣鲔乐春秋。前歌后和鸣幽谷，一唱群随瞰碧流。想是召公膏雨化，甘棠馀荫耐人游。蟠龙烟雾气萧森，江涨新波雨露深。峰顶片霞开锦轴，牙樯斜口荡帘金。渔歌惯唱清湘曲，侠客多弹流水心。两岸相看时极目，满庭花影几筛阴。花封日日庆年丰，执盏持螯满县同。一斗漫誇一石醉，青州翻作锦州红。跻堂好效豳民祝，匿瓮何妨毕氏风。昔日醉翁亭自若，乐民民乐在其中。麟封濯锦水无冰，甘露团团瑞雪零。松作大夫朝玉简，梅依处士敞云屏。南天一练摇虚白，西岭三花妒紫青。知是谢家赓赋后，薄言雍璧种芝亭。晨光未启绝祲氛，朗韵洪钟隔浦闻。声彻上方凝秀水，音传下界沛慈云。清湘两岸人思起，华馆中宵客意勤。官舍簿书知莫息，闻鸡犹自想华勋。古寺森森现景星，法王殿角月华明。台馀玉鉴晴光远，树拥银蟾夜色清。苔藓已忘诸佛古，烟霞偏著两峰平。千秋胜事留碑史，坐看冰轮起石城。□空一水溅长天，瀑出谽谺滚石泉。岭表泻来声欲冷，岩头抛去夜轻圆。千鲸鳞甲飞秋水，万马奔腾跃锦川。回首洞龙还吸海，翻涛喷雨出油然。"}