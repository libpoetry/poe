{"id":"1041254","title":"送胥元衡殿丞通判湖州","dynasty":"宋","author":"刘敞","text":"平生笑山涛，非隐复非吏。今更欲似之，颠瞑老将至。羡君负清识，于世寡所求。能从魏阙下，径取江湖游。扁舟驾长风，千里破高浪。倚樯一清啸，佚气横云上。醲碧箬下酒，红鳞苕溪鱼。綵衣起为寿，此乐天下无。谁不慕轩冕，顾多困朝市。人生难自谐，禄仕当若此。"}