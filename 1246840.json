{"id":"1246840","title":"寿万松轩","dynasty":"元末明初","author":"唐桂芳","text":"我尝爱读长淮谣，又尝爱读庐山高。千年宇宙清淑气，散作二子秋霜毫。先生本是神仙侣，春风三醉瑶池桃。空洞可容十百辈，果然眉骨非凡曹。曾闻相国渡江左，冯夷夜恐收波涛。巍巍薇垣殿南服，璀璨象纬常周遭。先生朅来莅行院，把笔按牍嗟形劳。三军劻勷猛於虎，白昼濡沫民脂膏。片言号令胜斧钺，不敢喘息矧肯嘷。分明次第有赏格，织文亲赐金花袍。公馀闭门谢私谒，卧听饥马翻空槽。大篇短章出游戏，如瓮茧绪无停缫。儒生往往尽畏缩，笔削难假一字褒。自惭鄙夫久瓠落，吴霜乱点两鬓毛。每加温温座下坐，烹煎未忍厌老饕。献公以丹丘之双鹤，赠公以沧海之六鳌。鳌以祝功名之衮衮，鹤以期寿考之滔滔。今年宽恩弛酒禁，何妨痛饮篘香醪。琵琶细细鸣娇手，明珠跳涧声嘈嘈。松轩纳凉晓无暑，冰盘涌出秋蒲萄。"}