{"id":"1227546","title":"奉题达兼善御史壁閒刘伯希所画古木图","dynasty":"元","author":"傅若金","text":"远树含幽姿，近树亦古色。水傍尝见画不得，乃在君家中堂之素壁。青林寂寞行人窈，白涧微茫断烟隔。入门萧萧云气生，落日便恐归禽争。耳后飒爽寒风声，知君夜眠愁雨黑，留客昼坐宜秋清。刘侯学李成，画手称独步。时见作古松，盘屈百怪聚。中林一株直且良，安得刘侯写其趣。"}