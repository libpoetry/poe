{"id":"1102577","title":"甲戌秋过丫头岩有感","dynasty":"宋","author":"俞德邻","text":"昔年北兵浒黄渡，官军一万丫岩驻。岩前十里无人烟，焉知今日重生聚。老翁殷勤指长孙，生时开庆方改元。今年裹头明年娶，感荷太平天子恩。传闻鼎湖龙又逝，空馀弓剑留人世。天上唯多三数公，社稷苍生谁早计。老翁忧时色枯槁，羸卧岩前分犊草。京师来往千万人，欲问明时知者少。嗣皇继圣生神灵，西陲何事犹徵兵。襄樊未复郢又急，正阳新筑淮未平。吾侪红额今有几，青袍白马纷纷是。岩前鬼燐阴雨青，老翁说著心胆惊。愿君努力扶休明，翁也菁羹橡饭安馀生。"}