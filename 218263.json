{"id":"218263","title":"花发沁园春·天意微悭","dynasty":"宋代","author":"陈亮","text":"天意微悭，春工多裕，长须末後殷勤。骨瘦挽先，肌韵恰好，花头径尺徐陈。红黄粉紫，更牛家、姚魏为真。留几种，蒂殢中州，异时齐顿浑身。承平当日开多少，笙歌何限，是甚人人。气入江南，心知芍药，仿佛前事犹存。名品应须，认旧家，雨露方新。成一处，蓓蕾根株，剩看诸谱纷纷。"}