{"id":"368789","title":"霓裳中序第一·小第落成，和羌个翁韵","dynasty":"清代","author":"杨玉衔","text":"蛛巢爱网织。罥树悬风露珠滴。欲问经行踪迹。径峭云深，耐人寻觅。檐花夜湿。任狼藉、蝶怜蜂惜。谁念我、山深深处，鬼火照邻寂。累石。鳞排一一。仍可负、墙东暄日。山家终欠春色。铭室新题，秃残江笔。蜗庐真算得。青山对、空尊任泣。柴门倚、暮鸦归数，引我杖藜出。"}