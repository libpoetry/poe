{"id":"1060042","title":"敬赠李方叔","dynasty":"宋","author":"周行己","text":"蛟龙吐云气，雾豹出文采。许颍有佳士，翰林风流在。吾道固多艰，明时屡危殆。嘉谷生螟蝗，稊稗劳取采。平生数万言，未料寒与馁。天生济世才，发挥必有待。伯乐一顾重，岂不价百倍。展足造青云，会见绝四海。顾我茅苇姿，谬欲渐兰茝。达人固多可，借誉饰驽猥。丈夫一相知，胸中何磊磊。愿作南山松，青青期不改。此事虽一时，风流激千载。"}