{"id":"141897","title":"国清化人示寒山","dynasty":"宋代","author":"王之道","text":"师从天台来，示我一集诗。开编未及读，涕泪已交颐。纷纷世间人，迷妄觉者谁。浮沉苦海中，俗出无端涯。寒山与拾得，旁观为兴悲。作诗三百篇，劝戒仍嘲嗤。觉此未觉者，当下成牟尼。此意亦良厚，奈何人罕知。师持国清钵，欲救云堂饥。赠言亦安用，聊以报所贻。"}