{"id":"1007602","title":"寄程申叔","dynasty":"宋","author":"董嗣杲","text":"奇才不泯扬马名，善政况著龚黄绩。政绩才名分外荣，山林意趣无方觅。人生富贵骨相中，何须强力争豪雄。三光五岳蟠心胸，岁寒春色梅花风。我有小隐傍石屋，石上几回斸黄独。看来我已不啻足，何事攒眉劳案牍。程子谈何不碌碌，古意今情两堪掬。归与归与毋忍辱，同寻牧童过天竺。"}