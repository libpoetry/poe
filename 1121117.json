{"id":"1121117","title":"别莆阳史君林宗丞二首","dynasty":"宋","author":"林亦之","text":"下笔翩翩如史君，年过五十始朱轮。蜀山久托无家客，滕国曾为负耒人。脱印忽闻过我里，攀辕尤更甚州民。乍晴乍雨黄梅道，好听泥封下紫宸。扶羸十日候行期，瓜叶初生荷满池。别袖难禁须进酒，离情未足更题诗。飞鸾渡口还家后，老鼠梯前到阙时。士论民谣如缴日，甘泉直上岂容迟。"}