{"id":"814986","title":"满庭芳五首","dynasty":"清","author":"奕绘","text":"春水如天，春山如笑，春烟低罨春城。三春好鸟，春树变春声。有女怀春如醉，惊春梦、不断春情。春功起，春牛打碎，春令属春卿。问春春不语，春来春往，多少春程。爱春帆细雨，春草青青。难买春宵一刻，寻春去、春满春明。题春句，春花春月，春色太轻盈。我爱春兮，春王正月，春春先谱春词。春江花月，春意柳先知。春夜春灯高挂，开春宴、春不多时。荞无限，春盘春菜，春酒泛春卮。春秋三十八，伤春病酒，春困春知。又漭光满眼，花发春枝。春燕春莺交语，春闺里、春日迟迟。游春约，春湖春屿，春事总相宜。万斛春愁，愁春未醒，探春一片春心。春三二月，春浅到春深。缫得春蚕丝尽，春宫静、细谱春音。迎春乐，春风一曲，春兴寄春琴。春寒春向暧，春衫乍剪，春线春针。正桃花春涨，巴蜀春霖。那计春长春短，春晴好、又怕春阴。春无绪，春烟春雨，春霭暗春岑。林下家风，花间格调，新诗高咏玄晖。丹青老手，此卷更精微。一十六般色相，自迎春、写到寒梅。生绡上，交加枝叶，光彩化人衣。画工高绝处，能疏能密，能瘦能肥。似华林金谷，玉映珠围。远学钱家舜举，邹小山、异趣同归。众香国，花开四照，无日不芳菲。絮影生涯，香囊结习，低丛惯是追飞。一汀春草，烟雨酿芬菲。是处芳心动也，风流阵、金碧霏微。湘帘外，蕊珠花片，飘荡总相依。写生谁得似，滕王旧稿，越女新衣。最堪怜、双双翅粉都稀。叶底斜阳穿碎，细评量、燕瘦环肥。多情甚，纤腰清减，妒煞楚宫妃。"}