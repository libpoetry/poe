{"id":"536068","title":"结客少年场行","dynasty":"明","author":"王世贞","text":"骢马玉连钱，流苏障泥玛瑙鞭。经过五陵畔，结客多少年。如渑之酒倾肯惜，突兀黄金若山积。散尽姓名都不问，肝胆但许英雄识。扶风夜深雪花白，手提人头刎君侧。为君报雠身并掷，细看乃是当时客。君不见东家钱刀坐朱紫，魏其为朝武安夕，如此结交竟何益。"}