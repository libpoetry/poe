{"id":"502654","title":"长歌赠别高漫士赴召天京","dynasty":"明","author":"王恭","text":"故人垂钓沧浪矶，故人雄词天下稀。故人今辞?鹤去，手持白璧登王畿。白驹皎皎离空谷，振鹭飞飞出林木。晨劳睿想叹淩云，夕感宸衷梦操筑。虽云耕种食为天，未许清时隐大贤。薜萝旧结山中赏，符印今看腰下悬。知子过吴会，所遇多同声。为我道离别，相思但钟情。五年顿隔浮丘面，昨日灯前梦中见。八口相随赴辟雍，一官又转陪同辇。鲁筵记室久分簪，前度书来怅远心。几时走马山东去，汶水寒流兖树深。当年共结渔樵伴，星离雨散肠堪断。千里沧波一片云，东飞玄鸟西飞雁。忆昔相逢乐事偏，沧洲堂上酒如泉。题诗醉扫岩泉壁，枕籍山僧膝上眠。此时欢乐应难再，屈指同心几人在。云壑风泉半是愁，碧空片月悬秋海。白头樵子真堪笑，落拓何曾迈常调。握手频为倾盖欢，多情竟作分飞鸟。闽州山水送离觞，荔枝垂花卢橘黄。輶轩欲发逢梅雨，祖道骊驹不堪驻。待子东门供帐时，我乘款段沙头路。"}