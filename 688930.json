{"id":"688930","title":"冬日病起过凤山园见梅花四首","dynasty":"明","author":"何吾驺","text":"一片香馡一片春，树头树底总香尘。去年暖阁看花早，何似今年梅子匀。洗蘩洗不去清肌，雪瓣冰心照玉池。可怪东风偏护暖，一番寒尽始相思。何意探梅信步来，珊瑚压玉并头开。秋来瘦影怜相似，乍挹花心怯举杯。一番春信到凭栏，绕树浮烟欲画难。何粉荀香浑借问，郊寒岛瘦任人看。"}