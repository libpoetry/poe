{"id":"701245","title":"落梅十首","dynasty":"明","author":"黄公辅","text":"春雨霏霏为洗妆，玉妃何事逐风狂。岂怜旅邸寒窗寂，故遣清芬扑酒忙。素质为谁点额妆，翩翩斜下拂栏狂。看来颜色疑飞雪，引动骚人阁笔忙。淡淡芳姿不用妆，枝头飘洒触檐狂。香风阵阵侵书幌，影散阶前月也忙。雪里清标别样妆，江城一曲入歌狂。春情脉脉凭谁语，纵是罗浮梦亦忙。楚楚带云扮晓妆，无声下径鸟惊狂。花魁原是占春早，催得群芳趁雨忙。不与李桃斫艳妆，淩空逐队态何狂。云台缥缈馀香在，结实何肖粉蝶忙。横窗疏影月为妆，乍觉轻盈舞地狂。好向镜台探消息，蓁蓁其咏未须忙。寒斋五出懒新妆，一种风流斫雪狂。飞过墙东疏竹里，清香犹自著人忙。无奈东风妒素妆，纷纷如霰点苔狂。爱春三两多情鸟，衔上高枝唤侣忙。砑光帽舞催寒妆，满径飘香晚更狂。绿叶成阴还有子，探春仍许马蹄忙。"}