{"id":"806644","title":"贺新郎五首 其三","dynasty":"清","author":"高士奇","text":"风雅谁堪比，羡元龙、襟期磊落，词华工丽。江左纷纷诸俊彦，端让难兄难弟，早已著、惊人姓字。几载倾心思会面，恰相逢又隔新丰市。黄叶落，暮秋矣。九重近日频留意。正一时、班扬董贾。齐登启事。壁上偶题红杏句，佳话由来称旨。好打叠，金銮应制。漫拟甘泉工献赋，更挥毫、草檄龙颜喜。沽浊酒，共君醉。"}