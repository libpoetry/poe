{"id":"566581","title":"补屋","dynasty":"明","author":"徐渭","text":"僦居巳六年，瓦豁绽椽缝。每当雨雪时，举族集盆瓮。微溜方度楣，骤响忽穿栋。有如淋潦辰，米麦决筛孔。五月候作梅，一雨接芒种。菌耳花箧衣，烂书揭不动。樵子不上山，薪炭贵如矿。生平好楼居，值此念愈踊。数椽犹僦人，安得峻栌栱。买瓦费百钱，巳觉倒囊笼。命工勿多摊，擘艾聊救痛。"}