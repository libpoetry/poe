{"id":"967135","title":"题黄冈东坡潘氏亦颜斋","dynasty":"宋","author":"贺铸","text":"东坡有田谁料理，黧面苍毛潘氏子。结茅题榜亦颜斋，农隙把书聊自喜。潘乎潘乎信是颜之徒，终日何所论难真如愚。世无孔父四科友，犹办箪食瓢饮陋巷环墙居。百亩之收粒可数，天南有待东坡主。更输什一补官仓，馀勺几何供雀鼠。会须不改其乐媚而翁，力田水旱由天公。大胜心迹相违阮校尉，东西南北哭途穷。"}