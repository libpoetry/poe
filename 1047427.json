{"id":"1047427","title":"寄昭庆阇黎","dynasty":"宋","author":"沈辽","text":"二年客江汉，不知春与秋。东来望吴越，历记昔时游。萧山江水西，万屋白云迷。地势既洒落，家家临水堤。中有一大士，法与天台齐。至行通神明，多果无阶梯。吾昔屡入室，遂能离筌蹄。谁言似金粟，真已谢荆溪。悯悯强冠带，悠悠恨乖暌。仍作赵魏行，何年造幽栖。临风一问讯，深已愧提撕。"}