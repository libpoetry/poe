{"id":"661655","title":"宿灵隐禅房次刘邦彦韵","dynasty":"明","author":"史鉴","text":"览胜行行到上方，翠微深处有禅房。朋来薄暮还投宿，僧悟无生已坐忘。灯火照人归别院，石台敷席对匡床。天风洒雨沾衣湿，松影和云满地凉。接竹引泉通绝涧，开门放月转回廊。呼童斲笋烹春茗，拥被论诗觉夜香。鹿女踏花依净土，鹤群警露唳层岗。欢娱此去应须得，会合如斯不可常。莲社逍遥将继远，兰奢称赞独输王。闻更最苦今宵短，话旧空悲往日长。晚节莫因些少失，浮生休著许多忙。刘郎肯践南山约，再绊芒鞋入杳茫。"}