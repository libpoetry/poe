{"id":"812859","title":"忆江南","dynasty":"清","author":"吴藻","text":"江南忆，最忆识君时。潭水桃花红万点，苏台杨柳绿千丝。相见尚嫌迟。江南忆，最忆绮筵开。阿母瑶池飞玉盏，女儿绛帐列金钗。谁是谪仙才。江南忆，最忆好才华。春晓嫩寒香雪海，小窗横幅折枝花。诗画本名家。江南忆，最忆夜联床。读曲帘栊花气暖，吹箫庭榭月华凉。残烛剪西窗。江南忆，最忆绿阴浓。东阁引杯看宝剑，西园连袂控花骢。儿女亦英雄。江南忆，最忆饯春筵。三月渡头花似雾，一杯婪尾酒如泉。小别也留连。江南忆，最忆碧城招。咏絮君应称谢女，买丝侬欲绣班昭。墨会记灵霄。江南忆，最忆试归帆。锦字香初盈素袖，酒痕红未减轻衫。能不忆江南。"}