{"id":"758349","title":"望湘人 帘影","dynasty":"清","author":"关锳","text":"甚疏疏密密，整整斜斜，夕阳摇荡如许。移柳兼莺，筛花上蝶，春在绿濛濛处。最不分明，画屏几点，潇湘烟树。一层层、做出天涯，多少青山重数。绝忆疏灯院宇。隔空濛一片，是烟非雨。正病起梳头，风飐香鬟如雾。龟纹重叠，驼钩斜转，今夜月明寒否。却误得、燕子归来，又绕回廊寻去。"}