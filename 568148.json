{"id":"568148","title":"舟泊临清再集何无党宅钱受之赋长干行有风尘名士之叹感而和之","dynasty":"明","author":"沈守正","text":"柳条一夜侵朝霜，游子停舟促酒觞。何郎侠骨傲青女，典貂阑入少年场。谷姬窈窕复容与，眼底眉前皆有语。缓拍吴歌三两声，雁叫寒飙蛩泣雨。坐中闻之慨以慷，欲问不敢心摧藏。明朝解佩逢交甫，始知羞学画眉长。更有小范来风前，黄鹄何不遂翻翩。王孙善赏徒善句，贾儿解妒不解怜。绿珠巳堕翔风老，铜雀姑苏尽荒草。佳人何地不堪悲，古来壮士空怀抱。我本天地不平人，长干读罢倍伤神。世间万事多如此，何况区区香粉身。"}