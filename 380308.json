{"id":"380308","title":"台城路·题陆箫士“天台采药图”","dynasty":"清代","author":"赵芬","text":"石梁遥亘天台路，斯游最饶清妙。手杖青藤，腰镵白木，梦里当时曾到。仙山春早。看红遍夭桃，闲情多少。倚石迷花，千岩万壑径幽绕。新词继踪石室，画师凭写出，峰迥云峭。诗咏曹唐，赋裁孙绰，输却风流怀抱。元花蓍草。想满贮奚囊，尽搜吟料。远映霞标，翠屏横夕照。"}