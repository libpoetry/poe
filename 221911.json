{"id":"221911","title":"牟元礼挽章","dynasty":"宋代","author":"冯时行","text":"泪注琼瑰事可伤，白衣回首白云乡。两三遗册新诗在，四十余年素业荒。学海骤乾千顷浪，儒林旧剪一枝芳。风流未寄三题草，光焰谁家万丈长。不作人间金榜客，应为天上玉楼章。诙谐未见车公品，锦绣应无李白肠。幽鸟空啼疏竹径，青灯愁见旧梧堂。就中有事空堪恨，谁问双亲两鬓霜。"}