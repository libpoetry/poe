{"id":"1047112","title":"广州州学记系诗","dynasty":"宋","author":"蒋之奇","text":"诸侯之学，是谓泮水。诗人所颂，鲁侯戾止。献馘于是，献囚于是。采芹则美，饮酒维旨。淮夷来服，觓弓搜矢。其挚维何，元龟象齿。区区鲁邦，陋无足纪。维泮之兴，功烈如彼。下逮郑国，学校不修。青青子衿，莫肯来游。谁欲毁之，侨吉厥犹。视其所召，药之则瘳。我得吾师，实获所求。首善于京，其速置邮。矧在守长，宣化承流。德音不昭，维职之忧。番禺之学，莫原所作。岁月其绵，栋楹腐恶。藩级板夷，屋垣圮剥。图像之威，弗丹弗雘。圣经不谈，束置高阁。讲席其虚，维尘漠漠。譬彼弗殖，萎其将落。于嗟斯民，谁启谁觉。释老二氏，尚能尊师。岂伊吾儒，曾是弗为。道废若此，莫或耻之。振而起诸，岂不在兹。爰命鸠材，僝工以时。肇新两序，翼如翚飞。载辟祠庭，奂其轮而。颐指而化，鬼设神施。乃延师生，来燕来处。匪怒伊教，载笑载语。笾豆有践，殽核维旅。以妥以侑，礼仪具举。济间多士，进退规矩。夏弦春诵，各得其所。相彼错薪，有擢维楚。遐不作人，成是才谞。在汉循吏，时则文翁。修起学宫，成都市中。常衮在闽，讲导从容。士比内州，岁贡以充。贤不天成，有养自蒙。谁谓越远，齐鲁同风。憬彼夷蛮，来顺来从。南交厎宁，猗学之功。"}