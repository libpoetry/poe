{"id":"1108413","title":"季父习静哀诗四首","dynasty":"宋","author":"刘克庄","text":"关洛源流远，乾淳辈行尊。一檠常对卷，贰簋亦开樽。缟素几空巷，玄纁不及门。异时遗逸传，谁定访丘园。忆在婴儿日，常依少父傍。不嗔仲容小，犹记阿宜长。诲语祛蒙吝，埋辞愧惰荒。从今有疑义，无复叩山房。习静先生子刘子，新阡即此是标题。便无华表翔双鹤，不有生刍藉只鸡。在昔陶潜书处士，从它孟德揭征西。原头一恸关伦纪，始信彭殇未易齐。易学纷纷各著书，独于师说著功夫。涪翁旧传七分止，邵子先天一画无。不遣耆英陪讲读，空留章句授生徒。即今黄策方施用，姑可藏山待后儒。"}