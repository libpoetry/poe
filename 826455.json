{"id":"826455","title":"金明池·题刘语石留云借月庵填词图","dynasty":"清末近现代初","author":"潘飞声","text":"老去吹箫，閒来侧帽，懒话少年情事。凭换取、轻绡淡墨，便露出、江南烟水。料壮心、踏遍青山，浑不似、结屋归来花底。更补树留云，隔墙借月，占断白蘋村尾。试认先生行卷里。把瓢菜腮鲈，做成乡思。行垆外、寒泉一镜，芦帘处、孤山双髻。算匆匆、一住十年，纵费尽柔肠，卖愁无计。剩画本新装，春风词笔，博得浮名如此。"}