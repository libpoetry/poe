{"id":"448308","title":"再寄刘郎","dynasty":"当代","author":"陈永正","text":"夜半朔风排天来，广野荡坼声何哀。城北有客独不寐，忽忆海南真奇材。谷中樟楠高百尺，四山壁立不得出。地僻正宜屯云雷，我今胡为长叹息。但悲君去城中空，千树万树不能红。尽日书空谁堪语，夙昔情怀一记取。邂逅论文沙面阴，大道未同恩未深。五载相过犹貌敬，话牵时势各沈吟。岂意地仄天欹后，众流俱向海东就。重逢梦觉喜生还，豪气飞扬皆改旧。故交得心成新知，吾辈有合终不移。握手雄谈连朝夕，有时呜咽各无辞。刘郎何事与我别，使我忽忽心如结。黄云碧海行路难，朗朗唯见中天月。"}