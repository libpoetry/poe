{"id":"431308","title":"皖寓楼夜独坐","dynasty":"近现代","author":"方守敦","text":"为家随地好，主客一身专。灯火思儿日，风霜感暮年。危楼千卷寄，残月五更悬。寂寞江城夜，清吟只惘然。萧瑟儒生意，真为众所嗤。塞鱼安穴隙，危鸟任风枝。望古心期杳，忘机世论疑。微茫有孤愤，天地一长唏。世变生如寄，江寒浪未收。孤灯成坐啸，万感怯登楼。对酒友青眼，论诗兄白头。清游能几度，聚散等浮沤。"}