{"id":"306971","title":"水调歌头·辛亥中秋夕游海上望月他岛山楼有吹笛者清光满秋哀音动空际愀然生故国之思后十日束装归国","dynasty":"现代","author":"杨圻","text":"明月飞天水，苍莽海云间。长风吹送秋思，绝域夜如年。一片山河旧影，清簟疏帘深照，病骨觉新寒。故国七千里，肠断画楼前。叹清狂，吹玉笛，总堪怜。海天深处，今夕何夕念家山。旧日清光犹在，多少云房水殿，惊起不成眠。一夜人随月，扶梦上长安。"}