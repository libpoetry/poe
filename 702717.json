{"id":"702717","title":"琴操五首 西山","dynasty":"明","author":"童冀","text":"天莽莽兮日曛。复幽幽兮曀云。欲吁天兮不吾闻。谓商暴兮吾君。谓姬仁兮吾为之臣。采西山兮蕨薇。聊以禦兮朝饥。唐虞世远兮吾安归。荆山兮日曛。款予璞兮君门。世玉石兮罔分。皇览以余为谩，足再刖兮心不惩。予玉诚珉兮君之明。痛泣血兮山阿。君不闻兮奈何。君不闻兮矢心不移。石之腐兮君我知。越山兮峨峨。越之水兮曾波。父不见兮奈何。父不见兮泣于昊天。天不闻兮予生可捐。江之深兮深可测。天有知兮父可得。父可得兮予悲释。我昔家兮禾山之阳。今我曷为钓于兰江。禾山之下，有黍有稌。我田我渔，我室我宇。自我不见，三载于兹。江水东流，悠悠我思。兰生兮湑湑。敛厥华兮混萧艾而群。处世罔余知兮繄其所。孰植于门兮芳以贾。患蹇捋锄兮曷返质乎空山。视世奚悲兮嗟嗟乎尔兰。"}