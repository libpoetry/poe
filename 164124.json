{"id":"164124","title":"贺新郎·满酌荆州酒","dynasty":"宋代","author":"李曾伯","text":"满酌荆州酒。望莱庭、斑衣拜祝，俾吾亲寿。玉水雪楼游宦地，近访甘棠依旧。逢父老、颂声盈口。争道蜀边劳数载，也真宜、略畔云横岫。小儿辈，任成否。东皋十月梅开後。想亲朋、团栾一笑，从容觞豆。塞上弓刀成底事，不过腰金如斗。算不直、渊明株柳。只恐鲸鲵无计取，更须烦、绿野持竿手。看勋业，国长久。"}