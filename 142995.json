{"id":"142995","title":"绕行遇猎","dynasty":"明代","author":"孙岩","text":"搜山炬火纵横飞，百兽猝起惊且驰。出明入暗眼光乱，强者或脱弱者悲。儿郎汹汹山粗匿，杀气随风撼松栎。宋{左犭右足}韩獹不尽纵，齧索腾陵求赴敌。清霜屡降草莽衰，相与即禽真汝时，跳坡蓦涧殊未已，扶桑东面推红曦。大矟将军山下住，摧颓略记衔枚路。观汝角逐心悠悠，风枭旌斾何时休。"}