{"id":"689139","title":"登钓台四首","dynasty":"明","author":"何景明","text":"岁暮荒台上，孤高望不穷。乱山浮落日，远水抱寒空。野鹭时亲客，江鸿晚避风。终期谢城市，来此伴渔翁。出郭冬初暮，登台日已曛。碧潭寒吐月，孤嶂晚生云。名姓嫌人识，悲歌欲自闻。沙鸥莫飞去，应共尔为群。古人栖隐地，今日我重来。寂寞千山里，烟波万古台。岩寒苍桂落，沙晚白鸥回。慷慨无人测，长歌不放杯。薄暮登台罢，云山兴不忘。门人携酒至，日落更传觞。一水星河渺，孤烟岛屿长。不愁归路晚，明月在沧浪。"}