{"id":"1045853","title":"送吴龙图仲庶赴江宁","dynasty":"宋","author":"吕陶","text":"方域开全晋，权纲委巨公。深仁吾所导，实惠尔常蒙。旷阔归儒术，周流见治功。蠢生无不赡，豪利岂须笼。金谷边屯锐，农桑汉地丰。颂声如响答，和气与春融。天下殊庸冠，朝廷伟望隆。咨询怀旧德，付畀出清衷。禁直图书近，庞恩屏翰崇。乡衣新粲锦，郡轼再凭熊。自昔金陵盛，于今玉节雄。江山三国势，台殿六朝风。地胜名区在，时移往事空。贡先淮甸入，化接海隅同。封宇绥安外，烟波赋咏中。民瞻深系属，国论素探穷。此日留藩镇，何时补上聪。钧衡须远业，药石仰真忠。孰谓劳申伯，前知用弱翁。南归勿迟久，登弼代天工。"}