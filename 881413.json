{"id":"881413","title":"平政桥","dynasty":"宋","author":"华岳","text":"建水合流三百里，直下富沙如撚指。溪东披拽缆过西，千丈春风怒涛起。香轮不解碾清江，造舟贯索成河梁。年年麦熟梅欲黄，连城千里皆波光。淳熙太守忧溱洧，问津日夜思无计。老农叉手愿鸠工，叠石中流使民济。金珠卖价不计缗，镌瑕断梓功方成。功成燕雀贺新屋，炳然万栋辉丹青。插天螮蝀横江尾，下压寒潭碧无底。市声不到画梁间，秋色尽归朱箔里。我行一月无风波，今朝醉眼翻青罗。金鳌背路客挥?，玉虹跨浪舟飞梭。石唇喷尽寒崖雪，雪中电掣金蛇赤。两岸楼头将相家，八州车马神仙客。人言辟人推政平，故此特以平政名。我闻政事平如水，水到不平还作声。"}