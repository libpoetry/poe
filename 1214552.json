{"id":"1214552","title":"哭彦实叔祖","dynasty":"元","author":"黄玠","text":"恭惟曾祖君，三子各才谞。伯仲既蚤亡，宗事叔是怗。当时师道尊，户外列宾屦。诸生尽显庸，夫子但环堵。几年充赋归，风雨西陵渡。捷音久不闻，乃今得哀讣。惊怛五内伤，苦泪堕如雨。偭思童丱初，侍母拜膝下。今兹三十年，吾亦丧吾母。本支百世亲，不绝仅如缕。恸哭复奚言，哀哉绳祖武。"}