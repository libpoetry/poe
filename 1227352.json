{"id":"1227352","title":"题五马猎归图","dynasty":"元","author":"何中","text":"秋野肃肃，秋草萋萋，天空雁度呼鹰时。一马前行四马随，前者回顾相指挥。最后两人俱下马，一人拱手俯听之，一人挐獐毛色肥。角弓在韬箭在房，人马意态何迟迟？知从底处射猎归，莫是营州少年并州儿。閒中貌此知为谁，笔力精劲妙莫窥。我疑此画有似汲冢古书出，蠹简残逸有缺遗。不须完足自可宝，古人日远何由追？呜呼古人日远何由追。"}