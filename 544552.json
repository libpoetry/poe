{"id":"544552","title":"奉赠督学乔公四十韵","dynasty":"明","author":"胡应麟","text":"大雅开元际，高风正始前。几人操白雪，四海和朱弦。磊落陈王调，凄凉杜甫编。馀波空绮丽，哲匠几雕镌。盛世称才子，明公实妙年。姓名悬宝箓，文采烛奎躔。已诧龙为种，曾闻凤集肩。两朝司马学，一代子云玄。汉苑昆明外，秦城太白颠。看花韦曲雨，携酒杜陵烟。赋以凌云贵，才因命世传。胜游飞彩笔，丽藻掷青钱。斗畔双龙气，人间五色笺。冲腾随八表，取次上钧天。粉阁青绫被，璚楼赤玉鞭。鸣珂趋建礼，视草向甘泉。鲲化风雷绕，鹏飞宇宙旋。一麾辞殿陛，万里问山川。讲道嗤王弼，穷经答郑玄。绛帷朝入越，清梦晚临燕。代北看名士，关西仰大贤。选才空万马，罢讲得三鳣。竺国烟霄里，吴峰雾雨边。校文多暇日，登眺俨神仙。柳外林逋宅，波心白傅船。潮声吟际落，寺影望中连。只字霜飙动，千章锦绣悬。宫商閒自绕，金石巧相宣。气压珊瑚树，光生玳瑁筵。赤城霞并起，沧海月孤圆。桃李三春合，台垣计日旋。碧霄看紫绶，白屋有寒毡。上策怀终孺，游齐忆马迁。屠龙空故业，落蠹守残篇。学岂三冬富，词非子夜妍。世途甘寂莫，云路阻飞骞。已辱盐车顾，能忘国士怜。鹔鹴愁泛驾，鱼兔有真筌。万仞终南色，千秋太华莲。愿言开觉路，潇洒出尘缘。"}