{"id":"1224528","title":"晋卞将军墓","dynasty":"元","author":"黄溍","text":"江左失其御，强臣布中区。欢娱一以乖，狂猘无趑趄。黄屋播草野，彤庭交剑殳。事枢始谁秉？捧首如奔狐。伟此百世士，死与二子俱。孤衷耿未沫，足以孚豚鱼。义旗果东指，白日开天衢。孰最拨乱功，之人或其徒。伊昔大雅废，清言鄙文儒。禾黍已横委，衣冠尚舒徐。屹然见砥柱，独障狂澜趋。大节固如此，捐生乃其馀。青简焕遗烈，苍榛閟幽墟。日夕悲吹多，天高年运徂。世方用骫骳，犹将愧玄虚。江涛渺在望，雪涕空涟如。"}