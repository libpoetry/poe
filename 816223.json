{"id":"816223","title":"冬柳","dynasty":"清","author":"黄文达","text":"江干老树自成村，无复婆娑旧日痕。碧玉歌残愁白下，黄金抛尽冷朱门。数湾流水寒无色，一抹斜阳瘦不温。小别青溪经十载，凄凉知否几株存。呜呜寒吹撼旗亭，荣落随时亦惯经。晚岁几人伤老大，飞花前度感飘零。鬓因点雪俄惊白，眼不逢春未肯青。回首长堤芜没尽，六朝烟月梦初醒。"}