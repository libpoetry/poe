{"id":"483600","title":"题盛苍崖雁","dynasty":"明","author":"贝琼","text":"八月鸿雁来，往彼天南陬。前飞倦已息，后至饥相求。日落洞庭晚，风高彭蠡秋。彭蠡多蒹葭，远近弥汀洲。恒恐羽毛损，稻粱非所谋。寒门阻冰雪，异乡安可留。徘徊念其族，天外复千俦。身今万里客，肉非九鼎羞。慎为弋者获，远寄征人愁。愿以海为池，上同朱凤游。饮啄全微躯，不愧波上鸥。"}