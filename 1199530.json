{"id":"1199530","title":"懊侬歌十四首","dynasty":"魏晋","author":"无名氏","text":"丝布涩难缝，令侬十指穿。黄牛细犊车，游戏出孟津。江中白布帆，乌布礼中帷。潭如陌上鼓，许是侬欢归。江陵去扬州，三千三百里。已行一千三，所有二千在。寡妇哭城颓，此情非虚假。相乐不相得，抱恨黄泉下。内心百际起，外形空殷勤。既就颓城感，敢言浮花言。我与欢相怜，约誓底言者。常叹负情人，郎今果成诈。我有一所欢，安在深阖里。桐树不结花，何有得梧子。暂薄牛渚矶，欢不下延板。水深沾侬衣，白黑何在浣。爱子好情怀，倾家料理乱。揽裳未结带，落托行人断。月落天欲曙，能得几时眠。凄凄下床去，侬病不能言。发乱谁料理，托侬言相思。还君华艳去，催送实情来。山头草。欢少四面风。趋使侬颠倒。懊恼奈何许。夜闻家中论。不得侬与汝。"}