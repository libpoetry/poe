{"id":"1044262","title":"和谢师厚见寄","dynasty":"宋","author":"范纯仁","text":"拙宦身何补，谋生术不高。履霜惭践屐，察俗念同袍。独鹤寒先警，哀猿夜更号。凄风猎兰蕙，浓露湿蓬蒿。故国荒三径，南冠叹二毛。使轺违右蜀，贤里隔西豪。吾友真时杰，斯文敌楚骚。一官曾共守，多难适联遭。讽咏餐忘味，赓酬夜费膏。倦禽慵择木，涸鲋羡游濠。交分穷弥笃，相思梦亦劳。未能抛假绶，何计理行篙。老去情难展，忧来首独搔。书勤空系雁，河广讵容舠。郡僻稀民政，科繁属吏曹。饭粳吹玉粒，尝蟹擘金螯。治性亲黄卷，蠲愁仰白醪。任真倾肺俯，共醉沃醨糟。夕惕持新禁，年凶减众遨。光阴徒汩汩，怀抱慎忉忉。归隐输陶令，参禅学李翱。因君破蒙滞，遣兴彊含毫。"}