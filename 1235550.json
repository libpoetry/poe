{"id":"1235550","title":"封龙十咏 龙耳峰","dynasty":"元","author":"安熙","text":"奇峰千仞高，突兀倚天表。神龙几何年，俛首效苍峭。我行费跻攀，坐睨寒木杪。放怀聊极目，巳觉尘寰小。尚恨世累拘，未许谢纷扰。会有赏心人，相期拾瑶草。炎氛绝高岑，悲风振林丘。吟台一以眺，动我怀古愁。李公英妙年，于焉此藏修。坐令山中民，莘莘洙泗俦。规模未云远，芜秽馀嵓陬。圣像空复存，荒凉几经秋。不遇敬斋翁，遗迹谁能求。亦赖明主恩，遂兹圣泽流。今皇复神圣，丕承拟西周。弦歌独不嗣，嵓壑知应羞。怀贤既伊郁，抚事增绸缪。悠然发孤咏，远思浩难收。世道有升降，乾坤几清磨。谁知昔年中，师生此弦歌。我来爱佳名，杖策时经过。深寻得遗经，山经信非讹。龙首东昂藏，玉石西嵯峨。高寒枕天井，俯瞰无金科。清泉下深池，悬崖据阳坡。浮野众麓奇，夹岸桑麻多。对此奇绝境，令人忆沧波。誓将尘土踪，兹焉老渔蓑。安得白鹿翁，乐育如菁莪。古人不可作，叹息将如何。作圣有奇功，谁知在蒙养。宣尼赞周经，妙旨存彖象。千年紫阳翁，人文再宣朗。工夫益精密，为我重指掌。迂愚抑何幸，久矣绝群想。果行复育德，服膺未云爽。兹焉得佳名，悠然惬幽赏。时至一濯缨，无言道心长。嵓壑有奇胜，缥缈馀风烟。石室谁所留，尚倚苍崖巅。慨想龛中人，于今几何年。遗迹虽未泯，山深月空悬。伊予陋庸姿，复苦尘务牵。此道难坐进，低头愧前贤。尚幸忝私淑，静修有薪传。终当谢浮世，于兹订遗编。桂树徒芬芳，祠宇亦荒废。弦歌无馀响，香火谁复继。前修日以远，令人发深喟。举觞酹飞泉，悲风起横吹。"}