{"id":"404122","title":"贺新郎·壬午，一九四二年。重九寄怀铁夫香山、玉虎申江、瞿禅永嘉","dynasty":"近现代末当代初","author":"黄咏雩","text":"横海鲸鲵斗。问伊谁、夜来移壑，藏舟何有。清峭数峰分远影，列我窗中峦岫。算只有、青山如旧。望断江关人何处，剩寒虫、相语还相守。风雨至，又重九。娑罗双树孤栖久。念年时、铁汉无心，也忘苕帚。玉虎晨鸣雷怒应，隐隐阿香随后。奈越鸟、惊飞南走。山泽癯髯犹健在，更龙湫、手挽归怀袖。秋思远，暮云皱。"}