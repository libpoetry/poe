{"id":"427662","title":"满江红 己巳冬游鼋头渚，登陶朱阁，望太湖，依白石","dynasty":"近现代","author":"龙榆生","text":"烟景迷濛，爱叠翠、千里去程。惊风送、暮帆零乱，凄咽铃声。炫昼仍留鸥背日，飘蓬犹恋劫馀生。问具区、兴废果何如，双泪盈。扁舟计，悲未成。叹尘梦，几时醒。倚薄天栏槛，掠影潮平。莫对遥峰删绮语，黛蛾深锁俯朱甍。渐网收、渔火起汀沙，耽晚晴。"}