{"id":"471418","title":"雨花台所见","dynasty":"明","author":"汤显祖","text":"冉冉春云阴，郁郁晴光莹。取次踏青行，发越怀春兴。拚知天女后，如逢雨花剩。宜笑入香台，含颦出幽径。徙倚极烟霄，徘徊整花胜。随态惊蝶起，思逐流莺凝。美目乍延盼，弱腰安可凭。朝日望犹鲜，春风语难定。拎翠岂无期，芳华殊有赠。持向慧香前，为许心期证。如何违玉缨，沈情击金磬。"}