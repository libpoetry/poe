{"id":"234889","title":"和山水吟·七闽佳山水","dynasty":"宋代","author":"赵希逢","text":"七闽佳山水，秀气郁苍苍。种而为人物，事业亦叵量。我生古瀛州，地匪中州愧。虽然得文公，木舌而金口。自惟禀受不坚申，安得玉肌秋水神。几番分欲躬樵苏，手足况有禹偏枯。禹犹心力导河洛，功业何啻等山岳。予惟食粟类曹交，所至於人成落落。勿谓广之东，安得万人雄。地本不爱宝，赋予由来公。闽广虽异地，人物差可拟。尔来擢伦魁，亦复有人耳。声价压天下，争睹如得凤。泰山一毫芒，更有万丈长。"}