{"id":"1126386","title":"陈倅寄惠四诗用昌黎和裴相韵愧不能当也走笔赋二章以谢","dynasty":"宋","author":"曹彦约","text":"两岁驱驰马首东，曾微一战可论功。因人偶尔成擒蔡，无计降之愧伐崇。万灶炊烟归塞下，十分农事到湟中。酸寒伎俩才如此，辜负新诗托至公。近来人物眇江东，况也书生责勇功。痛定却思三策谬，归来犹想万山崇。谁从荀伯官寮里，赋入昌黎句法中。戎事尚多心事少，苦无佳语可酬公。"}