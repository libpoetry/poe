{"id":"811159","title":"玉泉院","dynasty":"清","author":"邓廷桢","text":"缭垣低连蜷，曲廊深䆗窱。楼頫平川远，山压孤亭小。微风生古木，薄霭暗疏筱。来游及青春，光景媚清晓。岚气不可逼，仙掌视缥缈。安能蹑莲峰，长啸出尘表。玉泉声潺潺，直向螭口泻。雹霰落空际，琴筑响阶下。文甃碧苔浅，小彴断虹跨。瀺灂鉴毛发，蜿蜒过廊榭。岩杏含新苞，照影开娇姹。我思酌匏尊，更向道人借。希夷辟洞天，云护石龛邃。青牛入关后，复此仙迹异。堕驴有真识，化蝶示幽寄。巾拂无纤尘，须眉映空翠。我欲从之游，窥破元关秘。先生为余言，能觉乃许睡。"}