{"id":"823061","title":"消息 答辛子望月寄怀","dynasty":"清末近现代初","author":"赵熙","text":"君不来兮，又看春尽，清夜无睡。玉叶从风，缸花笑客，阁阁蛙鸣水。麦黄云过，梅红雨绽，都入杜鹃深意。立花前、相思一片，谢郎愁到千里。柝声楼阁，三更天净，想得佳人都起。玉臂云鬟，青天碧海，圆了姮娥味。天南地北，苍龙星没，惨惨镜中田地。剑光寒、荒鸡远叫，万山梦里。"}