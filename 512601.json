{"id":"512601","title":"留题拂水崖真公房","dynasty":"明","author":"沈周","text":"我家去乌目，北鹜仅一饷。尝游但东麓，拂水渺在望。众口诧奇胜，翘首作西怅。兹来不忌雨，晴意晚始放。力奋兴亦超，履淖老追壮。一登还一顿，往往手却杖。转陟历乱石，嵌突踏云浪。豁崖中通泉，欲堕风倒抗。飒飒成万沫，仰喷下而上。著面毛骨寒，远立未敢傍。直讶功德水，泌沸金刚藏。老僧瞰泉住，相地风水当。天设冠兹山，邑人不我诳。抱衾虽一宿，言拙莫能状。乃知南山诗，包括自有量。重来何岁月，此亦还可访。"}