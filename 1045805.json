{"id":"1045805","title":"奉寄单州太守王圣钦","dynasty":"宋","author":"吕陶","text":"昔尝请郡归东川，衰迟幸会使者贤。开诚论议简条目，一境草木沾春妍。公斋清暇弄诗笔，更唱迭和多长篇。岁礼民乐尚蚕市，撼罍斗鼓殊喧阗。东山西寺颇壮观，饮帐或在山之巅。踏青摸石循故事，浣花亦仿成都船。相从对酒每一笑，聊与远俗同欣然。北岩石穴广似洞，疑是古昔栖神仙。火云烧空赤日猛，及到此地如冰渊。清风满怀兴未尽，四望晚景增留连。平生宦游此最适，不觉弦晦相推迁。邮筒忽报谪书至，君命严重敢不虔。试思衡岳询远近，里堠去蜀凡八千。苍黄去郡别我友，一意调琴中断弦。回首乡邦止数驿，欲顷血泪辞松阡。藩候迫逐仓使促，争向坠羽誇鸣弦。天恩旷汤置不问，投放裔土惩其愆。阖门良贱三百指，孤舟一叶何翩翩。瞿唐滟滪遍涉历，内讼过咎归之天。洞庭阻浅辄三夕，怒风急两声相喧。此身恐污盗贼刃，不尔定沾蛟鳄涎。偶逢渔艇相援济，稍觉神观来归还。长沙既下尤怪骇，半夜雷雹如烹煎。桅倾缆断船脊折，四十馀里中流漩。舟人恐惧难致力，儿孙顾我皆泪涟。尝闻死生有定所，顷刻由此归重泉。东方渐明浪渐息，忽造平岸逃危颠。胸中悲愁虽未艾，分外岁月疑少延。寓居衡阳味亦恶，地接炎荒风气偏。每逢三伏如坐甑，突焰已炽犹吹煽。是时回禄得乘便，取次薰灼须及椽。回环四顾求避计，往往啜食不下咽。深冬屡见温瘴起，洒作昏雾飘为烟。勇夫壮士尚抱疾，嗟我衰惫何由痊。雀罗当门人迹少，宾榻不解尘生毡。难希杜甫遣秋兴，易学边韶贪昼眠。碧湘万顷望不尽，青岳数峰高莫攀。江山信不与人事，日送佳景来目前。长腰缩项兼二美，早晚尝稻时差鳊。浮生一饱亦已足，下箸何必求腥膻。亲朋书问寂绝久，杳似隔世冯谁传。平居分义重胶漆，一旦争敢通寒暄。匪惟物态尚流薄，抑恐罪戾相攀缘。古之交情贵贱见，而况利害生其间。君乎存守异于是，特特万里邮华笺。穷通傥来极慰勉，疾疢愈否深哀怜。高标岂为霜雪减，雅操诚如金石坚。羡君高堂有慈母，寿发鬈腻犹垂肩。綵衣趋庭奉燕喜，玉盘洁膳罗珍鲜。复有佳儿富文史，阔步直登英俊躔。行闻清庙献雅乐，伯仲交奏篪与埙。事亲教子两如意，此外纷纷乌足言。君在山东我剑外，一书往返须经年。馀生再会谅难必，我往应在君之先。作诗寄君重感慨，交道多阙君能全。子孙他日有显者，勿以衰门相弃捐。"}