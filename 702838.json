{"id":"702838","title":"寿高孩之宪使四十","dynasty":"明","author":"董其昌","text":"曾请长缨廿载前，新加大纛主恩偏。宁知岁月郎潜久，犹是春秋鼎盛年。狐矢正悬森戟库，兕觥交进斗茶天。同时九牧揆余者，多有悲歌老骥篇。专城四十尚为雄，况复东南倚折冲。虎视几当青眼客，鹰扬翻属黑头公。诞弥夏帝乘权始，赋有吴都在部中。极目奇云壶岛外，旌幢来自蕊珠宫。东海泱泱旧建牙，隼旟龙节玺书嘉。行间旗鼓高文苑，字里风霜凛法家。盾墨磨将毫散綵，幕莲开处剑生花。虽然方叔称元老，不似冯唐遇主赊。中朝推毂事防胡，江左留恂愿不孤。胆落鲸夷闻杖钺，恩沾鲛室见投珠。故应进履称孺子，未向雕虫许壮夫。起为清新开府寿，悬知泽畔揽揆殊。"}