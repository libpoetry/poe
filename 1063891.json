{"id":"1063891","title":"复次元韵","dynasty":"宋","author":"释德洪","text":"君家庐岳苍崖颠，睡足茗盌浮轻圜。十年不归空蕙帐，夜鹤哀怨惊晓猿。朅来湘尾寄城寺，夏簟清凉便昼眠。扣门剥啄谁过我，上腾火色仍鸢肩。轩然辩论杂今古，不觉前席心旌悬。以身徇国爱子布，塞门以土推孙权。□云诗穷少陵老，饥寒正坐拜杜鹃。遥知铃斋宾谒□，□□紫砚浮松烟。作诗寄我对岑寂，为散顽麻双脚挛。弟兄高才当济世，会看笑揖人主前。嗟余百念已灰冷，倦易敛翼为虚弦。粥鱼斋鼓日课办，仰屋卧看三条椽。管宁木床五十载，好事空传膝处穿。何如敛目十□□，□树身同金石坚。"}