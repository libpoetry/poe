{"id":"617764","title":"过木之濠想亭留题十四韵","dynasty":"明","author":"陈子壮","text":"曲水绕城南，徐卿此结庵。前临九曜石，浑是百花潭。净泶閒鱼戏，和飔绕燕諵。罗衣缘控带，苔发沐䰐鬖。竹屋窥张荐，棋枰对李憨。风流家五柳，真率客双柑。逸格萧萧出，文思处处覃。玉壶一片在，赤水几回探。求友诗俱和，惊人句自耽。书床开罨画，衣桁泊烟岚。夙有深山约，聊为委巷谈。春畦分药得，新盏别泉甘。清乐偕晨夕，馀欢醉二参。东郊游兴早，车马任骖驔。"}