{"id":"992981","title":"送韩八太祝归京师求医","dynasty":"宋","author":"梅尧臣","text":"少年絜而腴，茸茸颔有须。冒热跨马去，去去天王都。借问去何谓，就医将疾驱。客曰实诳我，健壮其非夫。敢告固不绐，但怪所见愚。瘠者未必病，病者未必癯。天马不著肉，日走万里途。山熊岂无膏，养体唯恐痡。滞结在于内，安得形肌肤。厥貌虽美好，厥疢勿须臾。疗之欲其渐，炽之非爱躯。此行不饮别，安得持酒壶。"}