{"id":"683433","title":"送朱象玄之南司成二首","dynasty":"明","author":"王世贞","text":"汉宫晨散履声迟，江左文章太学师。御气迥分龙虎宅，仙台高忆凤皇池。春云列第乌衣满，夜雨诸生绛帐窥。同舍总惊匡鼎至，说诗犹自解人颐。闻君独厌承明庐，起草谁堪自石渠。高坐旧看惊五鹿，讲堂新复兆三鱼。窗前散帙钟山色，署里含香汉客裾。应是两都增气象，班扬词赋几人如。"}