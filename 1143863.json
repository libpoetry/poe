{"id":"1143863","title":"别后寄赵宾旸并杨华父二首","dynasty":"宋末元初","author":"方回","text":"虚翁眼暗鲁翁聋，聚散匆匆老病踪。近已有人传我死，何期此地与君逢。两穷未必时流识，一笑犹为造物容。自觉平生豪故在，能挥万字饮千钟。貌颠神定杨明府，听聩思聪赵广文。此老足成三钓叟，相望各占一溪云。宾旸客邸偶胥会，华父家园谁共醺。为报包山旧乔木，欲来系马说新闻。"}