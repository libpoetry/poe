{"id":"1045794","title":"送程彝仲赴东川教授","dynasty":"宋","author":"吕陶","text":"与君同县又同甲，家世相同学为业。陪从最旧今老矣，四十馀年如一霎。吁嗟先德去已久，后嗣皆能守家法。君之一第得稍晚，更向小官勤检押。乡闾执友在嗣禁，奉诏亲题荐贤剳。美材犹未立朝庭，归驭依然走川峡。文章近岁颇颓靡，庠序得人须镇压。欲疏密网在提纲，思遏狂澜当下闸。由来文党俗寝盛，定见子昂才不乏。羡君高堂有慈母，日侍欢颜问单裌。宝笺银络累年封，他日恩书应满匣。圣君文母切求治，数路招来不为狭。读书到老必有用，一发胸中补熙洽。乔松千丈雪中青，肯向西风感衰飒。"}