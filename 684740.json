{"id":"684740","title":"再赋个侬","dynasty":"明","author":"王彦泓","text":"朱户铜铺倚碧潭，小楼清绝压城南。明姿喜向花梢见，幽怨宜来竹下谭。窃药素娥偏耐冷，司花娇女半缘憨。仙家合住烟霞外，金屋藏渠也不堪。料峭新寒快雪晴，红绵香袜制初成。炉熏那及郎心暖，蜡照偏知妾影清。风雨不磨金石契，黄昏频候剪刀声。庭梅开否亲来探，又得身前一度行。狂眼萧郎爱乱头，泥人双照镜中羞。窗间忽度何人影，壁后难遮好客留。商略仅完双鬓样，端详未竟两眉修。无由妆罢还教见，试傍墙东一倚楼。作计如炊在剑头，浅尝滋味透尝愁。谗唇激浪稽千尺，妒眼成城绕一周。欢态每来惊处好，奇功端合险时收。闲情定属英雄事，未许凡才画一筹。昨夜香迷画烛楼，并头双影在银瓯。枕棱坠髻教郎绾，衣钮零珠倩姊收。酒晕暗腾烘玉颊，睡情才上滟星眸。晓堂重见矜严甚，回忆狂欢似梦游。经过声影自沉潜，何意金堂骤有嫌。忍泪笑言终脉脉，低眉羞恨只厌厌。情迷那唤江郎觉，酒政何堪石尉严。私幸向来幽寂惯，锁窗应自耐拘钳。漏泄幽欢异国香，含凄重过暂商量。娇痴迸泪犹遮掩，哽咽陈词未细详。自信丹诚终不没，忍言风雨但相望。韩凭死遂双飞愿，羞学偷生说断肠。心期旧矣合欢新，蔗尾才尝味已珍。胆小易惊还易喜，眉弯宜笑更宜颦。未形猜妒思犹浅，肯露娇嗔爱始真。作计恼伊尝试看，自惭终近薄情人。为伊寥落为伊忙，风雨忧愁一半妨。梦后枕衾摊落月，归来衣袖糁繁霜。黄昏作客佯辞醉，白日逢欢痛忍狂。一任茹荼甘若荠，不烦传诉与萧娘。琼枝何必问根芽，织席寒门产丽华。寂寞岩阿辉夜玉，幽荒篱落灿仙葩。雪天宜主曾同被，溪水夷光旧浣纱。一笑会登欢掌上，乘风珠唾落烟霞。"}