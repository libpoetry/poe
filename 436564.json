{"id":"436564","title":"杂诗七首","dynasty":"金末元初","author":"王涧","text":"阴阴绿树闇庭除，散尽鸣禽静有馀。独对炉薰坐终日，会心惟有漆园书。瓦炉柏子细烟消，閒读禅经破寂寥。风细月高人巳静，隔窗疏竹夜萧萧。晴日南溪物色饶，草芽新绿冻全消。金丝柳底洲沙没，数尺流波拍野桥。南亩东皋春务时，田家候雨罢耕犁。却汲井泉浇药圃，更疏陂水灌麻畦。竹绕沙村水漫流，鵁鶄鸂鶒对沈浮。一竿便拟从渔父，卷置琴书买钓舟。屋头丛木撼苍烟，风卷飞花到枕边。南寺有僧来问字，打门惊觉午窗眠。汉梁王苑古台西，秋思纷纷独杖藜。云压高城雁飞尽，一声寒角夕阳低。"}