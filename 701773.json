{"id":"701773","title":"送樗亭弟赴阙二首并序","dynasty":"明","author":"黄衷","text":"潮头晓引相风旗，鹢首遥当北极移。岁杪可堪垂老别，春明应报入官期。尘中物色谁相借，海上家声论久私。逸气自从多病减，独难裁损是遐思。十载南山变雾章，马家空羡白眉良。融风是处催花萼，寒树明朝隔雁行。咫尺即看天路远，涓埃总荷圣恩光。关河无限英贤事，岂尽高车耀故乡。"}