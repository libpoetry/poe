{"id":"1252482","title":"泖滨见荷花二首","dynasty":"元末明初","author":"邵亨贞","text":"每爱西湖六月凉，水花风动画船香。碧筒行酒从容醉，红锦游帷次第张。月殿承恩沾沆瀣，星槎流影下陂塘。江南秋冷红衣落，离立西风旧恨长。吴山风物久荒凉，十里红蕖失旧香。贝阙珠宫浑寂寞，弓腰舞袖亦更张。冯夷鼓罢风生渚，太乙舟迷月暗塘。异县相思正愁绝，一声羌笛楚天长。"}