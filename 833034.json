{"id":"833034","title":"满江红 题杭州岳忠武庙精忠柏，用忠武韵","dynasty":"清末民国初","author":"朱祖谋","text":"大木无阴，浑不似、众芳彫歇。相望处、灵旗风雨，于今为烈。终古心坚如铁石，何人手植无年月。向南枝、应有旧啼鹃，伤情切。奸桧铸，沈冤雪。幽兰瘗，仇雠灭。问乔柯几见，金瓯圆缺。朱鸟定飘枋得泪，碧苔疑渍苌宏血。更空山、玉骨冷冬青，悲陵阙。"}