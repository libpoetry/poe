{"id":"1065219","title":"旃檀四十二臂观音赞","dynasty":"宋","author":"释德洪","text":"汝意有言，枯杌作鬼。我心不生，髑髅则水。乃知妄觉，一法成二。湛然圆明，百千一耳。稽首大士，应物而形。随其小大，如谷答声。千臂执持，千眼观照。以无心故，受用俱妙。臂如青春，藏于化身。随其枝叶，疏密精神。唯此瑞相，四十二臂。不越径寸，庄严毕备。清凉宝月，或慈或威。如欲举足，花轮乘之。碧螺之间，有佛俨容。如蟭螟虫，巢蚊睫中。隐于石间，显出蚌蛤。以无碍慈，不择清浊。我观震旦，种性猛利。由闻思入，甘露灭地。愿加被我，障尽心开。如观世音，无碍辩才。我说此偈，万象合掌。何以无碍，敲空作响。"}