{"id":"286134","title":"天边美人行","dynasty":"清代","author":"李锴","text":"白水直上高山头，花草团作云锦毬。六月气候如晚秋，天边美人清昼游。金霞驻海凝不流，威凤十二相夷犹。头上自有装，双椎大秦珠（叶）。身上自有衣，半臂锦傅鞲。高靴窄其靿，蟠龙郁相纠。五花各有马，黄金为后鞦。五石各有弓，青镞为箭鍭。跽而野享团栾周，屠酥白酒裁新篘。酒酣上马疾不留，脱辔飞上山之陬。十八女儿骑橐驼，穿花渡水歌胡歌。旃裘毳幕事征驮，胡雏束版为行窝①。异俗近古差复讹，阏氏劳苦殷见多。"}