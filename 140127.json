{"id":"140127","title":"送高才卿出守嘉定","dynasty":"宋代","author":"魏了翁","text":"十年谁遣不宁侯，麇奔鸟散十七州。余州蹙蹙能几许，史君今作载酒游。诸公饮儁已濡首，眼前百事不挂口。震风凌雨揭却屋，左蟹右杯犹在手。史君千骑行清秋，岂为杯酒馋涎流。绸缪牖户既云晚，梦魂不到花绕楼。乖逢聚散古来有，而我此时持此酒。河梁竚立不知还，插颔青丝半成叟。"}