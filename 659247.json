{"id":"659247","title":"送项少府之长洲任诗","dynasty":"明","author":"罗玘","text":"上令下簿领，日同餐吴粳。餐粳问租田，田不在吴城。田初属吴疆，今分与吴平。海壅太湖溢，湿洼苦常盈。虽耕十七八，此外蛤蛎蛏。刈穫登饟道，亦如新被兵。前者劝农事，无如子知名。子船在胥门，棹夫颇生狞。船头莫搥鼓，船尾莫树旌。树旌与搥鼓，恐使老稚惊。弃掷覆圩锸，于前事逢迎。况能殖葑茭，而与恶浪争。彼桥谺谺门，此岸蔚蔚柽。暑荫涝可泄，前勋歘如生。系船门之涯，髡柽用炊烹。采采堤边蔬，蔓菁复蔓菁。所贵官长瘦，如兵立先声。官瘦民自肥，民肥邦无倾。与子相别离，行行重行行。"}