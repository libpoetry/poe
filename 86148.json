{"id":"86148","title":"木兰花慢·水亭凝望久","dynasty":"宋代","author":"刘克庄","text":"水亭凝望久，期不至、拟还差。隔翠幌银屏，新眉初画，半面犹遮。须臾淡烟薄霭，被西风扫不留些。失了白衣苍狗，夺回雪兔金蟆。乘云径到玉皇家。人世鼓三挝。试自判此生，更看几度，小住为佳。何须如钩似玦，便相将、只有半菱花。莫遣素娥知道，和他发也苍华。"}