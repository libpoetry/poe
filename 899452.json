{"id":"899452","title":"庆宫春/高阳台","dynasty":"宋","author":"张枢","text":"斜日明霞，残虹分雨，软风浅掠苹波。声冷瑶笙，情疏宝扇，酒醒无奈秋何。彩云轻散，漫敲缺、铜壶浩歌。眉痕留怨，依约远峰，学敛双蛾。银床露洗凉柯。屏掩香销，忍扫裀罗。楚驿梅边，吴江枫畔，庾郎从此愁多。草蛩喧砌，料催织、回文凤梭。相思遥夜，帘卷翠楼，月冷星河。"}