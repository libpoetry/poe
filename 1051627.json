{"id":"1051627","title":"答赵温甫见谢茶瓯韵","dynasty":"宋","author":"彭汝砺","text":"我昔曾涉昌江滨，故人指我观陶钧。庞眉老匠矜捷手，为我百转雕舆轮。镌刓刻画走风雨，须臾万态增鲜新。盘龙飞凤满日月，细花密叶生瑶珉。轻浮儿女爱奇崛，舟浮辇运倾金银。我盂不野亦不文，浑然美璞含天真。光沉未入世人爱，德洁诚为天下珍。朅来东江欲学古，喜听英杰参吾伦。谨持清白与子共，敢因泥土邀仁恩。空言见复非所欲，再拜谢子之殷勤。"}