{"id":"807485","title":"念奴娇  用前韵酬柘城王叔平","dynasty":"清","author":"陈维崧","text":"丈人安坐，看三更帘外，明星初白。壮不如人今已老，臣是江东亭伯。万事都非，一年将尽，才命交相敌。悲歌何益，且须美酒浇臆。幸遇梁宋诸公，焚香梯几，曲室红炉炙。千载邹枚今尚在，暂缓颠毛成雪。衮衮祥鸾，栖栖穷鸟，来日翻飞急。长镵短柄，空山橡栗能拾。"}