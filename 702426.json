{"id":"702426","title":"与佩之及黄司训汝彝联句六首","dynasty":"明","author":"程敏政","text":"想见清仪触热来，高怀真是不凡才。一尊倾倒惊头白，两日追陪笑口开。动树好风岚气散，绕山斜照鹤初回。相看去住情何极，门外骊驹且莫催。每诵停云忆故人，江湖何幸接风神。论文自托平生契，看竹如偿未了因。野菜旋挑供午饷，山醅初熟称时巡。咏歌不减风雩意，坐听征轺走旱尘。南山脩竹照深杯，何似兰亭曲涧隈。敢道人乌今并好，不于奴马此重来。卜邻我亦怀王翰，览胜君能挈辨才。林壑便应添故事，野猿山鹤谩相猜。山馆斜阳客到迟，清风便拟著君诗。移尊竹外晚临水，策马松阴刚赴期。老眼自应空雁荡，草书谁复似鹅池。玉山我愧蒹葭倚，醉后还歌伐木词。二公高兴薄秋云，千里谁来此会文。多病顿从今日减，清风应许故人分。片时迟到悔终古，百首易成酬此君。安得齐云岩上去，放开道眼扫尘氛。德星高照草堂明，诗社新开竹院盟。白苧晚凉湍走石，清风时至翠连楹。不妨野老来争席，还着山童去洗觥。欲向中宵看月色，试同吟榻听溪声。"}