{"id":"829677","title":"排闷二首","dynasty":"清末近现代初","author":"郑孝胥","text":"意起不能制，触目生烦冤。遇物皆可憎，心火方自焚。军书虽旁午，战胜恃一勤。负手恣行散，霜日东更暄。怅然对梅花，落此半亩园。邂逅缘不浅，来慰羁旅魂。妙香忽相袭，会心即微言。与君交已久，寂寞幸见存。终当扫尘债，从子江上村。有怀谁与陈，有恨谁与诉？肝肠深可惜，坐受尘土污。清辉发遥夜，皓月已徐吐。长天渐空阔，相见真成故。哀我落世间，沈沈抱幽素。古今不相接，万感入迟暮。回光射吾胆，涤骨倒秋露。翛然委形骸，何异迷者悟。"}