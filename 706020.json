{"id":"706020","title":"冬遇","dynasty":"明末清初","author":"王夫之","text":"太华蜕奇骨，黄河问灵躯。风雨恣所狎，金石等不渝。坚脆各叛纪，正襟守中枢。觏闵婴陆沉，陨问戒斯须。吾生匪蜃雉，物状漫紫朱。聊息朱鸟麓，梦无金简书。延彼堪舆情，充兹营魄虚。晶宇涤宿云，回风荡椒隅。薄岚开夕暾，寒英媚霜趺。佳期无定轸，元化随与俱。悦心道已广，栖贞邻岂孤。三寿同修促，二见息肥癯。"}