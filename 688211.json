{"id":"688211","title":"拟古 其一","dynasty":"明","author":"朱诚泳","text":"女萝附长松，倚托欲终身。愿为鱼与水，不作参与辰。愿为鸳与鸯，不作胡与秦。云何动隔绝，千里蒙风尘。我有一端绮，欲持赠远人。赠之将如何，永结平生亲。怀思邈难即，郁郁何当伸。秋高凉风厉，灏灵发清商。井梧一以堕，昼短夜渐长。嗷嗷过鸣雁，唧唧乱啼螀。自起步中庭，夕露沾我裳。沾裳岂足惜，感时空彷徨。南山有高士，栖息岩壑间。翩翩鹤?衣，棱棱鹿皮冠。白石煮为食，丹砂驻其颜。我欲求其人，举头隔云烟。苍厓千万仞，可望不可攀。昨宵梦见之，忽然登其巅。知我苦辛志，念我跋涉艰。欲授长生诀，鸡鸣夜已阑。起坐长叹息，终焉老尘寰。"}