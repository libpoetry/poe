{"id":"332494","title":"永遇乐·九日","dynasty":"清代","author":"梁清标","text":"篱菊凝霜，井梧零露，雁飞平楚。何处秋声，小庭淅沥，无奈情千缕。登高送目，手把茱萸，生受澹烟疏雨。叹良时、几年虚度，总付东华尘土。古今得失，人生聚散。浑似落英无数。戏马台空，龙山帽冷，风月还如许。闲抛书帙，笑引清樽，看取绿窗眉妩。莫更使、愁蜂怨蝶，香寒别浦。"}