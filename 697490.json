{"id":"697490","title":"六公篇 高太史季迪","dynasty":"明","author":"胡应麟","text":"四杰起江左，太史何琅琅。一鸣骇万鸟，百中连双鸧。朱弦奏上国，白纻歌明堂。遂令十叶后，率土归吴阊。河洛钟人龙，图书倏辉映。文起八代衰，诗还四始盛。坎壈虽当时，灵光独晚境。突兀空同颠，犹怀广成问。嵩岳降英灵，生申维仲默。威凤抟紫霄，祥云捧丹日。得岁劣陈思，齐年过王勃。今古三少成，惜哉同六极。斯人江左秀，朗若披云岑。清风振玉佩，白雪鸣瑶琴。应刘失前步，陆谢无遗音。太息谈艺录，良工诚苦心。李何峙中原，顾盼失后辈。高生稍晚出，如渑倏兴代。清庙列尊彝，中天落空翠。咄嗟有尽年，骤与飘风会。嘉隆建大业，济南实前茅。含毫有八极，耸翼无九霄。遐心自皇古，傲骨宁中朝。至今蛾眉雪，千仞留孤标。"}