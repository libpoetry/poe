{"id":"1129557","title":"题张于潜画轴五首","dynasty":"宋","author":"释居简","text":"百尾谁传觳觫真，浅缁轻拂替丹青。逸群大武如曾见，不见当时挂角经。昭阳燕子一双飞，涎涎随风懒哺儿。可是刘郎无酝藉，不教嫔御读周诗。老发鬅鬙两髻丫，天台山里老烟霞。闾丘别后无踪迹，又在兰陵故相家。玉虎嘶蟾噎万鼍，五云低处涌蓬婆。平生海若嫌模写，如此梁生狡狯何。飙生凉腋策茶勋，欲御刚风度海云。任是蓬莱更高处，叫苍生苦有谁闻。"}