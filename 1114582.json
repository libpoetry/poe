{"id":"1114582","title":"送魏德源守普慈二首","dynasty":"宋","author":"李流谦","text":"一毫不露见全身，德觇徵符捷若神。嵩岱自高元地势，球琳非琢本天真。出山聊作无心润，著物应名有脚春。唤作使君犹未解，岂知游戏两朱轮。东梓名州最普州，蟆颐相望气横秋。青衿胄子迎高朕，竹马儿童识细侯。只有爱民心尚在，可能忧国泪空流。摩挲疲瘵无多事，绿野家家剑换牛。"}