{"id":"1209086","title":"白云閟崇冈须臾无定期好风从南来吹渡溪之湄溪流既靡靡云影自离离而我造其间偶此相娱嬉坐日景将夕徘徊澹忘归乌鸦忽飞来足我山中诗","dynasty":"元","author":"张仲深","text":"临流坐白石，少憩聊盘桓。隔溪两黄犊，动静天机閒。物我俱夷游，偶地心自安。山中三日留，展我平昔颜。明朝出江口，孤舟入西山。"}