{"id":"704698","title":"留赠杨景端二首","dynasty":"明","author":"薛瑄","text":"千里归来访故人，喜闻结屋涧之滨。手披青史寻高士，头戴乌巾学隐伦。樽酒细倾延好客，斑衣轻舞奉慈亲。自惭东抹西涂手，又促行珂觐紫宸。秖闻腾踏上亨衢，何事中林又卜居。谷口引泉看灌溉，陇头植杖劝耕锄。还同主妇供亲膳，更课儿童读古书。莫向家山穷此乐，好将功业赞唐虞。"}