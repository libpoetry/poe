{"id":"1111746","title":"又陈伯明知郡远寄诗篇因次韵二首","dynasty":"宋","author":"吴芾","text":"信笔题诗不记篇，聊凭赋咏写林泉。閒来倚杖云千嶂，睡起凭栏月一川。野性已安三径里，吟魂犹绕两湖边。何时更许陪清话，复把深杯手自传。喜到旧家山水乡，依然山色与湖光。此身宛在真仙窟，回首空怀太守章。岂意新诗犹见及，尚言故郡不相忘。自怜秕政无遗爱，安得人思蔽芾棠。"}