{"id":"702006","title":"赏红药","dynasty":"明","author":"储巏","text":"三岁归来始一看，捲帘深坐傍栏干。数枝带雨开何晚，此日怜春别更难。封殖喜留佳种在，低回如语旧盟寒。裁诗为唤东君转，酒盏花前正尔宽。莫怪多情尽日看，春残花谢总相干。迟开已待花神入，真赏能逢地主难。翠幄微香吹渐远，玉盘承露泻初寒。三年拟试沉香笔，却算行期为尔宽。"}