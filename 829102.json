{"id":"829102","title":"寒食留园感事二首","dynasty":"清末近现代初","author":"吴妍因","text":"秋风沪海独栖迟，春到江南未有诗。千里莺花徒自闹，一庭烟景为谁滋。酴醾熟酒逢寒食，桃李新枝胜旧时。树愈芳菲人愈瘦，碧池相映影参差。四愁未共春冰解，百感翻因寒食煎。人面红桃空掩映，子枝绿叶易葱芊。重来崔护知何日，一去司勋定几年。难得留园留片刻，东风莫漫妒吟鞭。"}