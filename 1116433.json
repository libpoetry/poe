{"id":"1116433","title":"无题","dynasty":"宋","author":"苏泂","text":"绿云无据玉楼空，回首悲欢一梦中。为忆当时裙样色，隔墙嫌见石榴红。月样梳横鬓脚倾，弄箫骑鹤上青冥。归来自摘金茎露，手写黄庭一卷经。梦到巫山起较迟，花梢日在不多时。关心自对空梁语，一个飞来燕子知。树端浮绿涨连云，青草池亭不见人。犹有蔷薇数枝在，虽然是夏亦如春。"}