{"id":"50609","title":"星堕·惟己酉十月","dynasty":"明代","author":"沈周","text":"惟己酉十月，五日立冬始。鸡后涉黎明，寤者稍稍起。有星流西北，而从东南止。其大如车轮，蓬然曳长尾。撒星更抛焰，遗落相蕊蕊。其光白中黄，烛地以昼比。行旅尽惊仆，吠犬鸣鹜雉。堕地如炮声，引响久未已。床闼皆簸撼，约闻三百里。七月尝示异，不意复有此。瞥过视莫谛，堕处曷究拟。至地当有化，其形当何似。其堕当何曜，其罚当何理。窃谓经与纬，堕一天缺纪。无乃金火余，其气互合耳。余衍固非正，谪罚自有旨。灾祥付茫茫，不敢扣太史。"}