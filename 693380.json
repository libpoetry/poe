{"id":"693380","title":"甲子七月二十日观刘巡抚发兵气势之盛因占丑虏有不足殄作此二律以揄扬之呈寅长诸君索和二首","dynasty":"明","author":"苏葵","text":"蜀乡原未识军容，此日方知有范公。在在旁观称得策，人人西去愿收功。甲光耀日惊飞鹬，剑气横秋断落虹。从此威声如霹雳，不愁狐鼠不潜踪。江汉军声久不闻，中丞威令一番新。从来名下无虚士，信是师中贵丈人。汉将每云乘破竹，松州何意有飞尘。十年徒诵安边策，不得先锋挽六钧。"}