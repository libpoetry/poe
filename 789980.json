{"id":"789980","title":"坎窞行","dynasty":"清","author":"何栻","text":"石荦确，车冬昽，车声石声在水中。左谾右豅，前窿后穹。一蹶恐触头颅红，整襟凭轼呼从容。天不知东与西，地不知高与低，人不知寒与饥。但见雨索索，云迷迷，风声怒噎妃呼豨。我乃不知水神为俞儿，山鬼为冰夷。鬼神颠倒纷儿嬉，江湖满地走蛟蜃，我独踽踽而栖栖。一尺水，一尺泥，人没两骭，马没四蹄。居我乎无屋，行我乎无蹊。使我车如舟，胡不篷与索。使我马如龙，胡不鳞与角。我心如辘轳，我身如桎梏。我行西北却遇东南风，可惜我无羽翼听天缚。天乎天乎无太酷，黄河之水不受天约束。潴我田畴，荡我城廓。万灶如萍泛榱桷，?室鳞堂占民屋。大鳖长鳅餍人肉，安得钱塘铁弩三千镞，一彀要令三舍缩。哀此灾黎谁所牧，百有一存无食宿。天既不能雨金复雨粟，俯视仳㒧同一哭，此雨涔涔泪飞落。古人有言为我告，吉凶同患先忧而后乐。我书不为苍生读，焉用钜篇细字撑腰腹。何计为天苏怨毒，斯民之孽谁之福，谁欤安坐支天禄。噫嘻乎，箕卷舌，铛折足，而我车轮忽生角。"}