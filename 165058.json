{"id":"165058","title":"乌林行·荆州儿曹不足恃","dynasty":"宋代","author":"马子严","text":"荆州儿曹不足恃，何物老瞒欺一世。兵书浪语十三篇，不料乌林出奇计。降准云孙驱伏龙，紫髯强援要江东。戈船植羽蔽寒日，雪浪崩崖惊晚风。行閒一卒如儿戏，持火绝江人不意。灰销汉贼终老心，功入乔家少年婿。君不见华容道旁春草生，魂销不听车马声。哀猿夜啼霜月冷，空余野燦沙边明。"}