{"id":"698516","title":"和饮酒二十首初夏天气微热方不欲饮偶龚仲和邀看园中新绿出所藏名酒意甚乐之次日捉笔和渊明先生饮酒诗数篇与索一樽独酌会雨窗无事遂尽和其韵（录十五首）","dynasty":"明","author":"唐时升","text":"我本磊落人，忧患缠绵之。唯逢酣饮处，亦有开眉时。暮年学恬淡，意复不在兹。昨宵遇名酒，旷然散群疑。滞雨苦寥落，一杯思自持。日夕拥群籍，里巷如空山。偶逢会心处，思与古人言。古人去已远，近者乃千年。不如营一醉，妙理默已传。碌碌徇世务，笑语非中情。贪夫营刀锥，烈士徇声名。生人谁不死，愚者慕长生。何如饮醇酒，宠辱可不惊。岂云合大道，免使块垒成。黄鹄奋六翮，万里恣高飞。风飙忽震荡，时念故巢悲。啾啾田野雀，禾黍相因依。朝来不自慎，竟逐虞罗归。吾道将安从，矧已齿发衰。圣人不数数，莫与贤人违。昔在少年场，终夜歌呼喧。相将酩酊去，月落城西偏。风流云散后，酒垆邈河山。君家素爱客，朝往常暮还。良酝倘可分，独酌当晤言。词客相夸大，子虚与亡是。云梦今萧条，上林竟残毁。寓言诚无当，世事亦复尔。所以鹿裘翁，无心羡纨绮。清和惟首夏，百卉扬菁英。有酒不自醉，无乃非人情。丹霞映四野，白日将西倾。中庭细草中，蝈蛄相应鸣。微月堪徘徊，蚊蚋犹未生。东海有贫士，本非希世姿。独立龙门桐，百尺无旁枝。中含宫徵音，其外则无奇。弃置沟渎中，屈辱无不为。犹然自偃蹇，麒麟安可羁。闲居唯恐卧，展卷常心开，俯仰千载间，万感集中怀。古之英雄人，亦苦时命乖。吾谋适不用，蓬累何栖栖。神龙岂无翼，有时蟠深泥。遭逢一语合，意若金石谐。当其不遇日，郁郁宁非迷。达人贵委顺，天命不可回。避焚于水涘，避溺于山隅。此计未必然，忧患实多途。前为荣贵引，后有贫贱驱。所以达者心，止足不愿余。仲蔚今何归，吾欲从之居。贫贱难久居，固穷亦有道。有酒且为欢，居常以待老。朝华既夕萎，春荣亦秋槁。造物于群生，安能尽美好。回视灵台中，中有不贪宝。孰知被褐徒，光辉照四表。文若王佐略，奋身出匡时。中散学养生，祸起危言辞。二子岂不贤，杀身良在兹。吉凶非人谋，信矣不复疑。庄生言鞭后，此语亦我欺。唯当酌斗酒，陶然任所之。人生欢乐趣，不必求异境。三杯恍然醉，一枕憬然醒。此意不能言，当时心自领。春雨麦成粒，秋风黍垂颖。计我终岁需，谁能与五秉。鸠能知天雨，鹊能知天风。嗟哉此微禽，托命风雨中。用志久不分，遂与造物通。吾亦晚有闻，天道犹张弓。小儒各标榜，百伪无一真。圣人虽复起，难使醨酒醇。竺乾天人师，日月万古新。法像自东汉，翻译盛西秦。晶晶第二月，扰扰虚空尘。当时广长舌，论说亦已勤。众生日蚩蚩，苦乐从冤亲。彼海亦有岸，何人独知津。从来解义趣，涕泣常沾巾。醉中逃禅客，恐非三乘人。"}