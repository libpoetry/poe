{"id":"1118954","title":"别留少微兼呈玉堂先生","dynasty":"宋","author":"陈元晋","text":"天涯万里同为客，先自悲秋更送君。归路明朝好萧索，一声雁断几重云。客中未醉难为别，别后无书但寄诗。俗物眼前谁可意，思君无奈鬓成丝。四海弟兄能有几，平生臭味许谁同。遥知夜雨连床际，应说南中有客穷。云麓先生坐山癖，脚头尚欠到罗浮。藏山欲作千载计，试问书成可寄不。君家伯仲尽英妙，笔势夭矫人中龙。池中我亦自云雨，四方上下长相从。"}