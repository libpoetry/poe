{"id":"1225715","title":"马伯庸中丞哀诗","dynasty":"元","author":"余阙","text":"结缨趋魏阙，俯仰二十霜。化运易迁逝，故老今尽亡。维时游公门，时节会高堂。峥嵘奉馀论，炫耀晞报章。制若缛绣陈，声若宝瑟张。仪若龙文鼎，烨若照夜珰。芊眠出工巧，幻妙极豪芒。抽思究皇术，振藻咏时康。是时朝廷上，才彦侯有望。公如逸虬出，万骥为留行。念此今已矣，松柏杳茫茫。驱车入珂里，穹门委旧衡。珠移青渊涸，桃尽故蹊荒。龙火出劲秋，玉衡变春阳。朝荣计已殒，夕香岂不芳。感彼推轮始，恻恻我心伤。"}