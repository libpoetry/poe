{"id":"1120135","title":"又次韵冯文度春晚二首","dynasty":"宋","author":"陈棣","text":"花梢疏雨下巫阳，酒面新鹅拂嫩黄。老去光阴春苦短，閒中气味日偏长。方塘水满丙鳞跃，故垒泥空乙羽忙。剩作篇章酬节物，忍令相背去堂堂。春到穷檐分外和，典衣日日饮无何。未陪蜡屐寻幽乐，已觉诗囊得句多。颇喜醉乡无畔岸，从教平地有风波。脱巾露顶君休问，倦客尘冠底用峨。"}