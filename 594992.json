{"id":"594992","title":"恶风叹","dynasty":"明","author":"欧大任","text":"边海入夏多恶风，今年十日五日同。闾阎万灶萧条后，城郭千门黯淡中。掀林古柳吹欲尽，刮地枯桑折已空。鸡犬晨号拥败壁，鸟雀昼啄微僵虫。白波溟濛绝津渡，家人斗粟营无路。先生晏眠被如铁，起窥窗牖半开户。村西老翁匍匐来，哽咽忧时贫不诉。四方水旱夙饱闻，五岭岁时似堪度。东南民力阴自竭，西北军输久难措。往年豫徵今年粮，斗斛取盈例非故。春农布种望雨泽，十日恶风势犹怒。丁男沟壑即未免，老朽骨骸宁复顾。独饥愿赐一国食，独寒愿赐千家布。恶风恶风日不已，那得帝恩广膏露。先生听此重悄然，独立三叹风益颠。租繇煎迫禾稼死，老翁何处呼皇天。吁嗟老翁莫哽咽，村东寡妇哭卖田，官家白系偿珠钱。"}