{"id":"845099","title":"壬子春怨","dynasty":"清末民国初","author":"梁鼎芬","text":"䄻花避世认前身，谁谓寻芳是路人。撩乱林亭门外骑，清寥池馆雨余春。华年倏去琼箫恨，冷月空来宝镜尘。独抱素琴宫漏歇，凄凉凤翮共龙唇。红梅何事有双身，永夜孤心不寐人。病马雪寒犹恋月，流莺天暖即争春。情中剑首轻吹吷，劫后琴心忍作尘。玉女邅回还在侧，云璈奏罢惨赪唇。露滴鸾衣窈窕身，香成终有返魂人。微蔫花色频看日，将尽钟声不贷春。玉合收时存梦影，瑶笙散后怆音尘。天荒地老相思泪，化作春潮啮石唇。暗雨残镫共此身，深闺微叹更无人。野塘芳杜先侵水，市窖唐花竟夺春。电火乍飞鸾坠影，林风忽过燕惊尘。玉骢一去归期杳，匝月兰醪未染唇。树老园荒藤绕身，双扉今启久无人。咬花错引金铃犬，窃药争寻玉洞春。草际鹿踪知暗路，雪时鸿爪惹纤尘。题红自笑谁曾见，多事琴僮一展唇。"}