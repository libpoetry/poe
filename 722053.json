{"id":"722053","title":"赠孔令","dynasty":"明末清初","author":"屈大均","text":"嗟君作令乐昌城，可似三泷水至清。黄帝方书须变化，素王苗裔必神明。丹砂纵好非仙物，紫菊频香是玉京。闻道灵溪多美酿，持来应著葛巾迎。韶阳山水首泷中，赵尉城临武水东。几席未能留孺子，干旄应复过君公。天生鸾鹤元无食，人被芝兰尚有躬。珠浦帆开频送送，循良期与建元同。"}