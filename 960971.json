{"id":"960971","title":"麻子湖遇逆风","dynasty":"宋","author":"姚勉","text":"嘉平既望馀，玉冰发归桨。舟行苦滩涩，三日葛陂上。天寒岁云晏，道远空怅惘。行行且旬日，仅此舟泱漭。顺流风忽逆，进尺退或丈。鱼鼋反出没，涛浪相潏荡。茫茫水接天，四望极空敞。虽令归思滞，亦觉胸次广。是时群鱼集，轧轧乱轻榜。纷来以千百，并进或三两。悬金上丝纶，跳玉中层网。中间数十辈，蓑笠牵画舫。沿流勤按视，似是此湖长。彼行良甚捷，此进不可强。倘无观鱼乐，孰慰岑寂想。篙师不告瘁，奇观亦可赏。黄昏成野泊，风雨助悽怆。势如潮汐来，怒若鼙鼓响。吾独安所适，幸不愧俯仰。缅怀金兰友，气义特慨慷。念我归苦迟，舍我愿先往。亟趋南浦城，择馆待税鞅。今宵此风雨，露宿必草莽。继兹更三日，会面一拊掌。屠酥酒同倾，共挹西山爽。"}