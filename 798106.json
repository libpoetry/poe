{"id":"798106","title":"大酺  七夕坐客大合乐漫赋","dynasty":"清","author":"陈维崧","text":"历历银飙帘外落，又是一番节序。今宵停宝杼，正南部烟花，西风牛女。端正窥帘，轻狂换盏，多少良俦俊侣。有白发何戡，青春张绪，流商刻羽。渐露湿瓜筵，月穿针孔，纱幮无暑。醉摇栀子树。是郁金堂后西偏路。谁知道、三生杜牧，前度刘郎，重来还到听歌处。钿盒一朝分，记不起、长生私语。算此际、情偏苦。离多会少，岂独天边河鼓。客且歌完金缕。"}