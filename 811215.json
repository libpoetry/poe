{"id":"811215","title":"金顶寺赠僧能意二首","dynasty":"清","author":"丘逢甲","text":"但有名僧山便灵，宝通禅派未凋零。诸天花雨蒲团坐，大海潮音贝叶经。古寺寻碑金顶冷，空岩说法石头听。重来看卓泉边锡，云掩寒关佛火青。浴佛才过客此游，禅花开落剧清幽。西来劫火遮灵鹫，南下宗风衍白牛。文字前因僧有幸，沧桑满眼佛无愁。乾坤何处藏吾拙，戎马书生句又留。"}