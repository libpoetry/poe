{"id":"602321","title":"寂居蓟门岁聿云暮爰睹栖鸟怅然兴怀和归鸟四章","dynasty":"明","author":"陈履","text":"嗟嗟倦鸟，夕投风林。岂无故栖，远隔云岑。欲求友声，孰明其心。聊尔戢翼，息此丛阴。嗟嗟倦鸟，载鸣载飞。云霄既遐，霜林焉依。顾瞻南枝，矢言遄归。求匹时雏，庶几靡遗。嗟嗟倦鸟，从风徘徊。无心高翔，愿言卑栖。安得旧侣，同声和谐。爰止邱隅，惬哉夙怀。嗟嗟倦鸟，集于霜条。伊昔春明，园列荣标。振羽翩翩，鸣声交交。今如之何，奋翼为劳。"}