{"id":"436703","title":"斋居偶成","dynasty":"金末元初","author":"段成己","text":"赤子谁能捋虎须，溪山好处飏轻裾。头颅久觉非侯相，颜面从教与世疏。一榻清风尘士外，半轩黄菊雪霜馀。明经自为儿孙计，敢与鸿儒论石渠。湛如古井冷无波，钝若吴钩涩未磨。半纸功名蜗左角，百年身世蚁南柯。天翻地覆亲曾见，莫四朝三多几何。万事转头供一笑，向来事业尽蹉跎。"}