{"id":"1143726","title":"古意四首","dynasty":"宋末元初","author":"方一夔","text":"龙文双宝剑，谁铸吴山英。秋水光的皪，俯视千金轻。犹馀报仇血，白帝金天精。百用不缺折，潜锋埋故城。芒角不可掩，气冲牛斗星。卓哉两达士，一旦出幽冥。显晦各有数，飞沈两无情。孤雄顾其雌，玉匣时悲鸣。吴楚隔千里，沧波会神灵。一体互分合，变化不暂停。悠悠剑津水，早暮风云生。阳声鼓群动，更变无停机。至人夺造化，假合出范围。渭川起老龙，一龙不得随。化为百尺竹，玉立青差差。仙人去市门，三年愿相依。金丹迟不就，失路将安归。临分投之杖，平地去如飞。还家尚肉眼，弃掷不复持。回首失踪迹，飞腾息天池。惟馀万丛玉，年年长新枝。犹疑风雨夜，回龙啸空陂。秦皇灭诸儒，若人媚幽独。偶来得名山，依山结茅屋。希声陶淳风，无意蕲绝俗。儿孙日以远，几见碧桃熟。渔郎从何来，延缘寒溪绿。兹游窥天秘，平生未经目。颇见有此容，父老邀我宿。清谈略晋魏，世路嗟翻覆。淹留信可乐，离念苦羁束。幡然理回棹，瑟瑟风吹足。往来记行迹，溪路三四曲。机心不自閟，何事惊麋鹿。回首不逢人，白云渺空谷。辽海有黄鹤，翛然出尘姿。结巢青松顶，百丈无柯枝。磐石护其卵，清露哺其儿。一朝羽翼成，丹霄恣遨嬉。夕倦宿月窟，朝饥饮瑶池。升高忽反顾，昔是今已非。归来三叹息，尘俗无由知。焉能与众鸟，碎啄随雄雌。欲语不可了，复作摩天飞。仰望邈不及，千载留馀悲。"}