{"id":"1030985","title":"再答文潜","dynasty":"宋","author":"蔡肇","text":"羌兵昔出皋兰路，欲铲新城无聚土。烟烽照夜气如霞，铁马连群喷成雨。东西两关同日破，股掌婴儿绝哺乳。鼓声十日拔帐归，至今犹说防城苦。当时诸将无奇策，不敢弯弓向胡语。橐驼西来金帛去，孽狐小鼠犹跳舞。王师八月尽防秋，惴惴军兴恐编户。腐儒不用辄忧边，庙堂有人制尊俎。"}