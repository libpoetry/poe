{"id":"623237","title":"定道德经为六十四章漫书所得八首 其一","dynasty":"明","author":"郭之奇","text":"天上有物乎，吾不得而乞。天上有人乎，吾不得而亲。虚微髣髴，视之乃沕。抱一存真，强名曰神。犹橐犹籥，风卷云郁。天地不仁，刍狗是刜。和光同尘，众妙维新。圣人不仁，后身外身。外身而身存，身存而物宾。吾不知谁子，以天物为臣。金玉何足守，美善何足珍。有名之毋见，无名之始沦。非见亦非沦，玄玄万古屯。"}