{"id":"828155","title":"张铨衡为其母寿建塔摹刻柳书金刚经嵌其上徵诗","dynasty":"清末近现代初","author":"陈曾寿","text":"四万八千偈澜翻，浩若大海难穷源。黄梅为示第一义，直證惟有金刚禅。寸心合尖无所住，无缝之塔生双肩。太君精持数十载，揽揆止杀仁孤寒。铨衡居士报阿母，镌经建塔长生砖。光华七级出三界，燉煌遗迹昭诚悬。非经非塔非庄严，阿母口唪生青莲。以诸花香散慈雨，广覆大地兜罗绵。方今枭豺塞六合，佛救不得悲沉渊。铁围山高几千丈，业力陷入无中坚。愿揭斯义告来者，悲忏涕泣为洗湔。誓承宏恩度万劫，心与母寿无穷年。小人持经为母病，冀仗经力回人天。心同愿微窃仰止，感动欢喜交回旋。"}