{"id":"973879","title":"同成父过章泉用前韵示之","dynasty":"宋","author":"赵蕃","text":"频年尽室依此竹，意谢侏儒奉囊粟。今当舍竹去作吏，竹为嘿嘿如抱辱。嗟我作吏岂俗徒，虽非计然念则熟。如闻西江之水深无底，可以濯缨仍濯足。昔人一为功名误，置碑且虑变陵谷。那知立名自有道，未妨痛饮离骚读。人生于世譬于味，马肝不食宁非肉。弟当进德使有闻，兄亦自期无碌碌。"}