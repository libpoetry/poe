{"id":"1233441","title":"至正丁亥春二月起自休致入直翰林夏四月抵京师六月赴上京述怀五首 其四","dynasty":"元","author":"黄溍","text":"日出旦气清，斋祓趋行宫。周阹夹驰道，大帐垂穹窿。鸣鞘下霄汉，别殿临薰风。摄衣升玉除，穆穆瞻睟容。谒拜未及已，回光赫重瞳。诏使侍经幄，通籍丹禁中。斯荣非所希，十载庶一逢。怵惕久复前，旅进陪群公。愿因奉清燕，忼慷输微忠。衰迟力不逮，劳心但忡忡。"}