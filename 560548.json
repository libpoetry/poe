{"id":"560548","title":"为王孟南题吕副都把尽瓶中梅","dynasty":"明","author":"徐庸","text":"玄都观里无尘处，不种夭桃种梅树。并刀分影到君家，一掬清泉胆瓶注。雪香封□苔封遮，相思梦绕玲珑花。天然绛蒂含绿萼，索笑脉脉生春华。苍虬骨瘦蝶须短，低垂斗柄珠玑满。翠禽呼月上金屏，黄鹤叫云来玉管。人间宝玩宁敢符，如意枉击红珊瑚。青瞳两点看不厌，健笔赋诗追老逋。纯阳羽士神仙客，壶中天地谁云窄。多情有学陇头人，凭仗东君寄消息。"}