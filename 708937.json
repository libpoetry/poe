{"id":"708937","title":"万年欢  同济武香岩雨文星期雪中小饮是夕沈生度曲程生鼓琴","dynasty":"明末清初","author":"曹溶","text":"兆应丰年，下重帷沈郎，腰瘦歌雪。互祝羌池，倦羽鹿车停发。袅袅睛丝不断，被落雁、数声弹绝。浮尘隘、通计彭殇，平原高冢留骨。邹枚赋心已歇。奈时当缟纻，何以为别。肮脏须存，穷岂挫人之物。聊屈匡扶巨手，刻画到、陈隋妖袜。灯前只、满汎兰觞，麝煤庭下薰月。"}