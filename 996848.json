{"id":"996848","title":"和舍弟中秋月","dynasty":"宋","author":"黄庭坚","text":"高秋摇落四十五，清都早霜凋桂丛。纤尘不隔四维净，寒光独照万象中。少年气与节物竞，诗豪酒圣难争锋。桓伊老骥思千里，尚能三弄当清风。广文陋儒懒于事，浩歌不眠倚梧桐。百忧生火作内热，何时心与此月同。后生晚出不勉学，从汉至今无扬雄。天马权奇大宛种，吾家阿熊风骨耸。言诗已出灵运前，行身未闻孟轲勇。明窗文字不取读，蜘蛛结网尘堆壅。少壮几时夏已秋，待而成人吾木拱。怜汝起予秋月篇，我衰安得笔如椽。但使樽中常有酒，不辞坐上更无毡。把诗问字为汝说，便当侯家歌舞筵。"}