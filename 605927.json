{"id":"605927","title":"枯桐行有序","dynasty":"明","author":"卢龙云","text":"君不见定清寺里双高桐，疏枝直干拂苍空。迩时荣枯忽顿改，一株摧落淩霜风。孤根未绝含生意，鬼神呵护知无穷。夜半高歌人不识，冥冥诧有嘘枯功。生气从兹回地底，柔条嫩绿盘根起。翩翻翠叶大于盘，浥露含风姿更美。看看渐与碧檐齐，高枝复有摩空势。物理由来不可知，一任玄苍而已矣。世人得丧理亦然，安见浮生事事完。有时披雾青天出，有时急雨春风颠。栽培但使灵根在，雪干霜标年复年。不因零落归山涧，会须千尺能参天。"}