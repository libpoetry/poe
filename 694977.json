{"id":"694977","title":"露筋祠二首","dynasty":"明","author":"庞嵩","text":"谁谓乾坤正气无，碧筠苍柏岁寒孤。强羞孰与甘蛟喙，节老何妨任骨枯。烟袅春风晴俎豆，冰清明月照菰蒲。移舟暂过瞻祠貌，且把新题续旧图。恶草凶蛟世果无，嫂行怜汝一身孤。遗衣血化筋犹在，泣蚌愁深泪欲枯。汗竹几行光史册，浊泥千古浣青蒲。尘埃笑杀长安道，曾写昭君出汉图。"}