{"id":"434711","title":"王子告竹溪清集图","dynasty":"金末元初","author":"王寂","text":"溪山佳处多荒僻，豹雾蛟涎断人迹。纵能陟险一登赏，重茧百休疲峻陟。岂知城市有林泉，杖屦相从都咫尺。寻常四友会真率，茗具酒尊随所适。竹风细细几席静，花雨冥冥巾帽湿。逸休方与圣贤对，观妙超然存目击。吹台名士意领略，手弄蒲葵坐摇膝。吾宗盘礴拊长松，似伤材大时难得。漳川野老气豪迈，陪谒龙颜秖长揖。琴书笑咏有真乐，不减仙翁戏巴橘。九原死者如可作，应恨乌丝欠珠璧。兰亭滕阁久寥落，岁月转头驹过隙。愿君此画更珍藏，此会他时恐难必。"}