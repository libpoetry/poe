{"id":"1120193","title":"黄石还渔溪寄刘九四首","dynasty":"宋","author":"陈藻","text":"孤青湖外几时归，想极吟孤落月知。身似南飞乌与鹊，归来何处不相思。多少人家好弟兄，不堪闺妇似吹笙。十年再拜如丘嫂，更尽刘郎故旧情。老去今秋迹转孤，怜君幼女似童乌。穷通何事关渠甚，便问明朝有试无。南北东西语别频，白头何计作比邻。便留久客如前度，无暇长年作主人。"}