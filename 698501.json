{"id":"698501","title":"醉经楼八景 镜湖","dynasty":"明","author":"唐伯元","text":"若将湖比镜，湖光镜不如。若比醉中人，脱身堕太虚。谁开湖上岛，新篁绿未齐。齐时应嘱付，合有凤来栖。岛上楼堪画，湖山敞画屏。不有楼居者，历历为谁青。萧萧芦荻边，载酒趁斜阳。醉来疑作梦，捩柁过潇湘。清夜闻钟鼓，朝来荐鸡黍。庙古不知年，沧浪问渔父。一坞深复深，见花不见树。人间可避秦，何必桃源路。林公旧地馆，桥畔草萋萋。百年歌舞地，閒在夕阳西。春林翠欲流，繁芳发罗绮。前日是张家，今朝又姓李。"}