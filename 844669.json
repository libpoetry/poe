{"id":"844669","title":"余寿平前辈以直言被谗出守思恩奉赠三律","dynasty":"清末民国初","author":"夏孙桐","text":"风棱峭厉振台声，班马俄为万里行。疾恶鹰鹯常自奋，当关虎豹为谁狞。迁除特异觇朝局，章疏多传待世评。谈笑窥君神不懦，故应揽辔一澄清。男儿四十临边郡，一笑蛮花拥戟幢。瘴洗黄茅车后雨，滩过铜鼓日南江。便看彫攰回殊俗，也足窥觎息异邦。酬答圣明期许意，高官知不慕缘撞。十年蛩駏赖相扶，弟畜偏能爱灌夫。盘错早徵才胜倍，蒿莱直虑道将孤。板舆旧邸欣儿代，款段平生愧我输。千仞何殊鹏鴳隔，明窗虿尾肄勤劬。"}