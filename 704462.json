{"id":"704462","title":"园居杂兴二首","dynasty":"明","author":"黎民表","text":"时雨涤芳园，林皋薄暄燠。微风捎池荷，轻云荫修竹。怀人倦寝兴，褰裳展游瞩。鯈鱼出深渊，蜚鸿渐高木。云胡限欢赏，跬步成川陆。琴心乱无绪，樵歌断复续。缅彼濠上游，怅望清溪曲。卜筑倘有期，从君蓺松竹。冲怀寄林壑，抱痾卧园庐。诗书为我縳，一亩成丘墟。清晨具农笠，命仆勤负锄。新畦灌灵药，旧埒环嘉蔬。兰生既盈亩，豆熟亦满车。夜雨剪春韭，清霜登紫萸。朋来可觞咏，安用烹神鱼。食力古所贵，巢林诚足娱。寄谢任公子，持纶安所如。"}