{"id":"240238","title":"忆李友叔皓·初见即我赠","dynasty":"宋代","author":"陈淳","text":"初见即我赠，东京博雅堂。再见复我和，北窗小梅章。此物今只存，而人乃云亡。有时牵龙尾，浓磨发精光。恍惚金漆交，相与游翰场。间或展骚轴，熟玩题芬芳。嶙峋骨鲠语，犹能动刚肠。触物即君感，感物复君伤。藏之不敢轻，於以无君忘。嗟嗟岂无朋，知心鲜其当。"}