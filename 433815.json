{"id":"433815","title":"赠医师范子和","dynasty":"金末元初","author":"段克己","text":"我庐姑射东，君居西山隅。相去不十里，曳杖以问途。知我远方来，尽室相煦濡。衰年况多病，药物必尔须。诊视得家法，就为医多卢。贫贱人所恶，世利人所趋。君子异于众，而独与我娱。延我升中堂，坐列皆明儒。酒肴既登俎，左右罗童奴。令行爵无算，促使开大壶。酒酣意气逸，高论到唐虞。日晏未得归，欲起时见拘。自言小邑中，何尝试士夫。久客惜人情，褊量动辄踰。仍呼儿出拜，头角异凡雏。从小好文字，未睹明月珠。长者幸有赐，终身不敢渝。既蒙主人知，所愿献良图。世人岂无才，唯德不能俱。不见盆成括，以是丧厥躯。又徵荀氏语，至察则无徒。大辩外若讷，聪明守以愚。颜子称大贤，尚云有若无。吾言傥无忽，荣名不须沽。"}