{"id":"516870","title":"桃源图","dynasty":"明","author":"龚敩","text":"桃源之景清且閒，秦人避世居其间。奇踪一撇不复见，但见万叠皆云山。当时岂不恋乡土，急欲逃生免愁苦。初期一去即来归，岂谓家成遂终古。梯空涉险身忘疲，提携襁负声嚘咿。豁然世外得绝境，太朴未凿无浇漓。良田可耕樵可牧，香稻堪炊酒堪熟。明年春雨长桑麻，剩种红桃满溪谷。桃花开后知春深，莺啼燕语花阴阴。飞英不合泛流出，勾引渔子来相寻。山翁渔子不相识，倚棹相看问畴昔。炎祚承平八百秋，更无人解传消息。衣冠俎豆将无同，送迎犹是秦人风。黄鸡白酒可留客，归心不用殊匆匆。尽醉姑留一宵住，明日相辞出山去。扶舟傍岸觅来踪，水阔山高不知处。"}