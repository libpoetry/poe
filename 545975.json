{"id":"545975","title":"挽周徵君公瑕二十韵","dynasty":"明","author":"胡应麟","text":"艺苑灵光四十春，翩翩奇气上青旻。飞翔鸾鹤三千界，惨淡龙蛇百六辰。北岭彦伦非异族，东吴公瑾是前身。宗雷绮岁耽玄寂，禽尚生来习隐沦。虎阜池头寻紫剑，鲈乡亭上岸乌巾。雄章甓社珠同耀，丽藻昆丘璧共陈。玉箸纵横三李合，银钩摇曳二王亲。?嵝绝顶文摹夏，梁父中天篆勒秦。巨榜华夷悬突兀，穹碑河岳斗嶙峋。西泠倚棹吹黄叶，南浦垂竿弄白蘋。好士孟公肠磊落，无儿伯道思艰辛。群仙阆苑招同列，上帝丛霄忆戏臣。太傅遗踪沈草树，中郎馀业散荆榛。家残甫里悲罗雀，冢翳皋桥叹获麟。是处霜飙摧大厦，当年湖海问前薪。浮名早借游燕客，秀句偏携入洛人。剧饮平原宁计日，高谈河朔动经旬。踟蹰旧雨舟藏壑，痛哭酸风笛满邻。瘗鹤铭存徒自惜，笼鹅帖杳定谁真。惟应彩笔星河畔，元气淋漓照玉宸。"}