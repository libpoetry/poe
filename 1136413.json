{"id":"1136413","title":"题东坡先生惠州定惠院海棠诗后","dynasty":"宋末元初","author":"方回","text":"五季乾坤混为一，艰难得之容易失。一拳槌碎四百州，新法宰相王安石。二苏中尤恶大苏，周二程张俱不识。绍圣奸臣讲绍述，元祐诸贤纷窜斥。东坡饱吃惠州饭，心知惇卞乃国贼。恍惚他乡见似人，海棠一株困荆棘。海内文章蜀党魁，蜀第一花世无匹。邂逅相逢心相怜，瘴雨蛮烟污玉质。忆昔蒟酱筇竹枝，适与张骞遇西域。彼徒生事劳远人，此感与国同休戚。屈原放废郢都丧，箕子囚奴殷录讫。惠州未已更儋州，必欲杀之至此极。立党籍碑封舒王，竟使大梁无社稷。此诗此画系兴亡，可忍细看泪横臆。"}