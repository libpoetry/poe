{"id":"1117111","title":"中秋夜八绝","dynasty":"宋","author":"苏辙","text":"长空开积雨，清夜流明月。看尽上楼人，油然就西没。谁遣常时月，偏从此夜明。暗添珠百倍，潜感兔多生。欲见初容烛，将升尚有星。渐高围渐小，云外转亭亭。明入庭阴白，寒侵酒气微。夜深看更好，楼上渐人稀。浮光看不定，重露试还无。影翻狂舞客，明误已栖乌。巧转上人衣，徐行度楼角。河汉冷无云，冥冥独飞鹊。猿狖号枯木，鱼龙泣夜潭。行人已天北，思妇隔江南。看久须扶立，行贪遂失归。谁能终不睡，烂醉羽觞飞。"}