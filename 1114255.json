{"id":"1114255","title":"寄题福州程进道止戈堂二首","dynasty":"宋","author":"李弥逊","text":"不识威名擅汉廷，云仍今复见材卿。万家桃李栽培盛，千里妖氛却扫清。羽扇纶巾聊自适，风声鹤唳已魂惊。向来雪锷櫜藏地，剩筑诗坛按酒兵。一麾局促楚江东，时喜邻藩好信通。坐厌文书朱墨里，静思谈笑圣贤中。浮瓯小试茶膏白，照眼分尝荔子红。想见高堂分凫鹜，竞追乐事赏年丰。"}