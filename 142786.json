{"id":"142786","title":"赵忠简孙璧见过有诗用韵","dynasty":"宋代","author":"洪咨夔","text":"薄命窘震凌，余生飒粪朽。闲闲饱款竹，寂寂老锻柳。溪空渔争隈，野熟饮被肘。有邻晨致薤，无客夜剪韭。忽来闯户屦，自拿问字酒。初见子眉睫，徐语应心口。顾予果谁与，恐子不我友。维昔燕夹攻，坐使汴失守。应奉固乱阶，新法实祸首。疗危非庸医，救败须国手。丰魏两翁夺，关洛孤愤久。人谋密相济，天意断非偶。攻守岂必同，胜负亦常有。谁推奸人出，竟堕黠虏诱。包将复仇戈，付与扫悉帚。风云激矢脱，日月峻轮走。残膻污北雪，遗憾挂南斗。功名本同舟，学术乃各牖。一时策得失，千古史妍丑。忠简社稷臣，尚起九京否。"}