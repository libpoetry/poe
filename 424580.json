{"id":"424580","title":"一萼红 重过秦园和白石老仙","dynasty":"近现代","author":"何嘉","text":"薜墙阴。认苍苔旧径，箭密碍斜簪。泻玉波柔，溅香雨细，乍寒人意沈沈。故园改芳时亭榭，剩多情、犹有啭枝禽。翠墨留题，朱阑闲倚，百感凭临。依约前游梦影，似春云皱幻，恼乱词心。锦瑟华年，江关丝鬓，尊边余忆堪寻。更何计东山卧稳，换功名、腰印铸黄金。莫遣啼鹃催老，且劝杯深。"}