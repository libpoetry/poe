{"id":"520257","title":"赏菊与严宗哲太守长史吴元素乔思孝伴读强景明联句","dynasty":"明","author":"朱诚泳","text":"九日招文士，东篱醉菊花。懒云神入藻，苦雨脚成麻。酒量应无敌，吟怀讵有涯。淡香轻桂麝，佳色陋铅华。礼秩矜疏放，盘盂愧静嘉。八珍兼鹿豕，诸品杂鱼虾。狂子歌为剧，妖童髻作丫。壮怀轻不落，醉耳厌琵琶。白雪翻新谱，黄流泻紫霞。天空雨新霁，风细日初斜。五亩终殊径，千畦总异葩。佳期人共赏，睿制世争誇。入枕清魂梦，调羹溅齿牙。且倾彭泽酒，莫点玉川茶。百拜情无已，千钟数更加。龙涎真可拟，羯鼓不须挝。雅趣同三益，雄才陋五车。仁贤光帝胄，富贵自天家。幸际明时好，何妨逸兴奢。东平名独盛，北阙望应赊。任落参军帽，休乘博望槎。风流怜楚客，结束笑吴娃。酩酊人分散，疏林集暮鸦。"}