{"id":"1074904","title":"和李似表丞厅梅发用胡士曹韵","dynasty":"宋","author":"周紫芝","text":"江头雪屋知谁家，雪中冷艳空争华。不知何郎闭东阁，坐看江梅初着花。谷底春回犹未透，天寒袖薄姿微瘦。黄昏有月谁复知，举世无花出君右。人生一月几胡卢，枝犹在手霜满须。湖边孤坐不饮酒，西湖处士空清臞。知君不学崔斯立，幅巾漫对枯松株。铁心虽冷白自胜，金缕醉歌欢岂无。明朝花在有新句，诗成阿买还当书。"}