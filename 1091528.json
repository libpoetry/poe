{"id":"1091528","title":"送刘元畸解官归宣城兼问讯侍郎陈丈","dynasty":"宋","author":"周孚","text":"群书讽诵不离口，君才岂止王季友。力探千载自青眼，智效一官今白首。三年拄颊京江上，车如鸡栖马如狗。旁人窃叹君则笑，一鬨从来有奇偶。椎鼓发船忽复去，聚散匆匆一翻手。泾川绿涨三百里，试脱征衣濯尘垢。人间至计只樗栎，身外虚名本箕斗。君归更问且过翁，富贵何如一杯酒。"}