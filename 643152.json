{"id":"643152","title":"送继甫之京","dynasty":"明","author":"胡奎","text":"尔祖文章妙天下，前朝声价高班马。黄金有像铸莫成，白雪无弦和应寡。我识若翁东海边，与子论交三十年。茅屋萧萧坐风雨，布衣落落栖林泉。九重诏下徵贤士，眼中之人得吾子。凤鸟及时当一鸣，神驹堕地须千里。官船十月渡龙河，有信还凭白雁过。圣德如天无远近，除书早晚定如何。"}