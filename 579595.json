{"id":"579595","title":"金台话旧卷为张绣衣赋","dynasty":"明","author":"江源","text":"自古济南名士多，我闻杜老诗中语。张刘苏柴齐鲁英，卓荦文章百夫禦。昔年蚤结青云交，死生穷达民相许。磨砻事业期圣贤，十载青灯共寒暑。天公赋命有疾除，紫带青袍各俦侣。焉知来者不如今，或者皇天庸玉女。一朝聚首黄金台，旅馆张灯具鸡黍。开尊共话曩昔时，竟夕连床听风雨。素心不负莫逆情，百岁婚姻结男女。人生邂逅且尽欢，相逢何必问出处。出门跬步即胡越，况复东西路修阻。丈夫离合信有时，不用区区动悽楚。始终愿保金石期，长把音书托双鲤。"}