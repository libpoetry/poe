{"id":"518199","title":"题烟梅图","dynasty":"明","author":"唐文凤","text":"老蛟何年蜕奇骨，化作枯梅在空谷。根回微暖欲漏春，风织烟丝裂轻縠。仙姿疑隔云母帘，欲露不露谁敢觇。洗髓直求银汉水，飘香肯向含章檐。至今留得明月影，误寄芳魂呼未醒。却思深雪在江南，罗袜生尘寒夜永。广平心肠铁石顽，无情空对冰玉颜。青鸟来迟碧天阔，梦飞不到罗浮山。"}