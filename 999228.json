{"id":"999228","title":"天台歌","dynasty":"宋","author":"喻良能","text":"涉海神仙誇蓬莱，登陆胜地称天台。天台枕海连四明，万峰千岭相萦回。赤城绣出绮霞色，瀑布界破瑶山青。神仙居处寸步有，游人白日迷杳冥。剡溪昔年有二客，五月此山同采摘。只知采采不盈筐，不觉行行失归陌。龟肠蝉腹忽鸣饥，倾壶进食欲令谁。山桃一颗垂林畔，共食歘然肌骨换。下山得水涧石中，以手饮之还濯盥。又见芜菁出山腰，一杯圆转中流漂。二人相顾却相谓，此地去人应不遥。过溪水深四尺许，又度一山逢二女。韶颜艳色世所无，南国东邻何足数。笑唤刘晨阮肇名，相识浑如旧有情。问郎若个来何晚，遂即殷勤相奉迎。入户幔帷殊不恶，错落珍珠与璎珞。只将左右几青衣，也胜人间誇绰约。逡巡进脯饭胡麻，琼杯片片斟流霞。不知仙客来何处，各把宫桃庆女家。歌吹嘈嘈张内乐，颜色有欢情有乐。金鸦飞入向虞渊，客散虚堂掩帘箔。夜深各拥一仙娥，泛泛鸳鸯在绿波。和鸣乍自秦箫起，行雨初从楚梦过。瞥然一留因半载，天气常如三月在。百鸟哀鸣不可闻，感此茫茫愁似海。俗缘未断身未轻，思归日有求归声。更招女伴作离乐，共写深衷无限诚。曲终一出山中洞，万里云烟空目送。归来不见去时人，寂寞惊魂若春梦。子孙虽在不相知，欲寻旧路已多歧。棋迷柯岭难重见，花失桃源空自悲。风流云散令人惜，至今犹唱阮郎归。"}