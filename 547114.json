{"id":"547114","title":"弹铗歌为郓樊生赋","dynasty":"明","author":"于慎行","text":"君家阀阅高东鲁，亦近樊城传旧土。两朝八座祖与孙，后代簪缨仍接武。尔亦翩翩帝里游，茱萸锦带鹔鹴裘。紫云阙下弹双铗，来向朱门傅小侯。朱门修巷临长道，翠阁琼楼相映好。明月时闻内苑笙，春风日蹋芳堤草。高堂上客号三千，侠少风流独迥然。斗鸡南陌争金距，走马东城揖玉鞭。相逢斗酒多倾倒，胡姬垆头天未晓。汾阳甲第贵盈门，那作樵渔空自老。蓟门春尽雨茫茫，汶水梁山路阻长。锦衣归向桥边过，不是青丝马上郎。"}