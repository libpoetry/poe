{"id":"779211","title":"沁园春 同女伴互道小名","dynasty":"清","author":"陈世祥","text":"绣帖针慵，篆篝烟腻，春困瞢腾。恰踏青姊妹，归来斗茗，学书邻女，央与调笙。并影生怜，偷闲觅会，总把风流各自矜。嬉游罢，更量鞋比髻，一样心情。相携坐近红棂。把乳字和伊叫一声。笑梦中忙应，曾闻郎唤，帘前低说，生怕人听。阿姊频催，小姑偏涩，吐向唇边已面赪。重相问，莫他时欢会，叫出还生。"}