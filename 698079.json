{"id":"698079","title":"次严宗伯介溪公韵题御书楼","dynasty":"明","author":"钟芳","text":"钤山楼阁东南胜，十袭缃纨贮御书。恩戴丘峦千仞表，价增琼玖万钧馀。典谟奥义垂名教，琬琰祥光谢太虚。却忆南阳龙卧日，辛勤诵读力菑畲。三朝法从旧词臣，璀灿天章宠锡频。函锦数重还自爱，籯金万镒底须珍。义方共羡诒谋远，旨授钦承御幄亲。清夜焚香效嵩祝，此生何幸际熙辰。"}