{"id":"701769","title":"次韵沧洲雅集五首","dynasty":"明","author":"黄衷","text":"幽亭何必但临湖，已有遥峰入座孤。野老惯看移穴蚁，溪童争狎戏雏凫。生同南土来嘉□，业学幽风事断壶。岁晚幸陪文社乐，大丘庭户尽书图。底用封章乞鉴湖，西林衣屦未全孤。文苞已许瞻威凤，修胫何堪借短凫。胜选时开班草酌，奇探曾见系檐壶。幽栖不是高人宅，丹雘无烦献御图。天影秋开半亩湖，行吟剑佩野烟孤。市儿自解烹红药，江鹄还闻化白凫。树下衡门犹挂席，海中灵岛旧名壶。飞花舞絮催双鬓，梦断瞿塘八阵图。□家诗景小西湖，云水南分绿屿孤。草閤晴窗飞野马，瓦盆精馔列家凫。自开三径迎双璧，何许千金羡一壶。日暮登台望城市，郁葱长映两浮图。秋怀摇落似荒湖，诗将高坛正背孤。逸气健于驰坂骏，虚名轻甚弄波凫。邻翁有约看垂钓，昼漏无劳问挈壶。月俸沈郎挥却尽，买山多为白云图。"}