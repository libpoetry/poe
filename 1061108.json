{"id":"1061108","title":"王信玉生日","dynasty":"宋","author":"饶节","text":"簪笏谁非嗣，才能恐未难。传家推有守，树德莫如宽。贱子敢为佞，明公信可观。四维开雉堞，千顷涨波澜。逮下亡圭角，逢人倒肺肝。月评终许劭，爱客自袁安。不伪心常逸，忘机体更胖。所临惟简易，有道息彫残。使节轺车稳，兵符玉具乾。百城同锁静，万井益歌欢。退食公无事，挥毫妙可刊。笙歌珠履醉，风月井梧寒。诸子仍闻道，群雏半著冠。居然谢纨绮，沃若秀芝兰。表里初无憾，行藏晚竟完。向来三径志，欲了五车看。异日人争诵，来徵印已刓。恐须烦柱石，从此接鸳鸾。直道惟天相，亨衢岂自干。祝公千岁寿，终始立朝端。"}