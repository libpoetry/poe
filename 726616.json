{"id":"726616","title":"古意诗二首 其二","dynasty":"南北朝","author":"颜之推","text":"宝珠出东国，美玉产南荆。隋侯曜我色，卞氏飞吾声。已加明称物，复饰夜光名。骊龙旦夕骇，白虹朝暮生。华彩烛兼乘，价值讵连城。常悲黄雀起，每畏灵蛟迎。千刃安可舍，一毁难复营。昔为时所重，今为时所轻。愿与浊泥会，思将垢石并。归真川岳下，抱润潜其荣。"}