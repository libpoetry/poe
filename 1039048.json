{"id":"1039048","title":"众春园","dynasty":"宋","author":"韩琦","text":"中山雄北边，地得要害扼。烽警昔未彻，民日困兵革。一从无事来，历祀且半百。戈矛既钱镈，比屋遂仁宅。人生亦自劳，营业鲜暇隙。诚哉百日勤，固愿一日适。为政本人情，三代所不易。汉吏称循良，在宣布恩泽。兹吾治废园，大揭众春额。庶乎时节游，使见太平迹。园中何所有，风物难具籍。方塘百亩馀，遥派逗寒碧。虚亭跨彩桥，孤屿耸幽石。环堤柳万株，无时张翠帟。移得江南天，不觉万里隔。芳林灼灼花，次第锦绣坼。三春烂熳时，为民开宴席。观者如堵墙，士女杂城陌。野态得天真，靓妆非俗格。惟意任所如，去来何络绎。多欢知有今，胜致骇非昔。如登老氏台，怀抱罔不释。既以休吾民，又足奉嘉客。清暑暨凉秋，池景尤可惜。红蕖四照香，风送入絺绤。乘兴命轻舟，纵赏缓撑刺。芳饵须鲙资，绿房欣手摘。就饮圆荷中，一当数大白。时见群鸥飞，惊此红袖拍。献酬如未快，申令喜相搦。或见大敌怯，便可遗巾帼。酣战方气振，俄景忽晡夕。人笑山公归，酩酊倒巾帻。谁知酩酊心，自有制胜策。"}