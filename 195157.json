{"id":"195157","title":"夜寒行·昨日天寒不成醉","dynasty":"宋代","author":"戴表元","text":"昨日天寒不成醉，今日天寒不成寐。醉迟得酒可强欢，寐少愁多亦频喟。紫竿苇炬闹荒城，役夫遥作鹳鸭鸣。拥衾高枕未云苦，熟听但觉令人惊。乌孙黄鹄飞不返，辽城白骨填未满。朔风萧萧吹成旗，居人何如去人远。丈夫无成霜满须，沙场万里星河疏。南墙诗翁穷据炉，北窗少年犹读书。"}