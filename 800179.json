{"id":"800179","title":"岳忠武王墓","dynasty":"清","author":"朱彝尊","text":"宋室偏安日，真忘帝业艰。但愁诸将在，不计两宫还。鄂国英雄士，淮阳伯仲间。策名先部曲，薄伐自江关。赤县期全复，黄河渡几湾。龙庭生马角，雪窖视刀镮。城下盟何急，师中诏已颁。盈庭尊狱吏，囊木谢朝班。相狡妻兼煽，和成主愈孱。长城隳道济，大勇丧成覸。旧井银瓶失，高坟石虎闲。铭功存版碣，铸像列顽奸。旷世心犹感，经过泪独潸。传闻从父老，流恨满湖山。朔骑频来牧，南枝尚可攀。墓门人寂寞，江树鸟绵蛮。宿草经时绿，秋花满目斑。依然潭水月，终古照潺湲。"}