{"id":"1124149","title":"寄主管舅二首","dynasty":"宋","author":"赵蕃","text":"少公上黄扉，长公思玉局。恭惟我舅氏，出处似前躅。浔阳开三径，镜湖赐一曲。是为千载人，何有万钟禄。新诗久不诵，妙墨时在目。黄落又秋风，林空见松竹。甥官楚西南，舅住天尺五。安否候何如，岁月旷如许。阿兄有书来，报道安舆举。东阁故莫留，西湖要为主。寥寥和靖君，遗迹堕榛莽。咫尺到梅花，追随怅脩阻。"}