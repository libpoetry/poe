{"id":"1207565","title":"武陵春晓曲书于玉山佳处","dynasty":"元","author":"张天英","text":"武陵春晓花冥冥，渔歌兰枻摇残星。溪涵山气绿如酒，幽禽啼破松烟青。天上时闻凤凰曲，金门飞梦人初醒。长啸银台月将落，空翠著衣香雾薄。忽见安期蓬海东，剑佩从风降玄鹤。阳乌衔火悬扶桑，袖卷红云朝帝旁。手揽龙车睹天光，下视蚁国空千霜。"}