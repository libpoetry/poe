{"id":"1072566","title":"次韵罗伯固听琴","dynasty":"宋","author":"王庭圭","text":"焦桐初不受文理，弦以朱丝奇乃尔。坐中忽闻太古音，宠辱顿忘那有耻。官厅曾有一日闲，奏刀未觉肯綮难。抱牍两衙凫雁退，目送飞鸿聊一弹。爽气朝来如有约，幽林鸟语山间乐。琴罢挥毫各赋诗，满袖珠玑何璀错。晚风归袂失炎蒸，却忆冰壶此段清。酒醒月白重开匣，更作松风夜雨声。"}