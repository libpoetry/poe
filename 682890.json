{"id":"682890","title":"御史大夫周公旱雩得雨诗示答二首","dynasty":"明","author":"尹台","text":"数月江帆一雨无，黄沙飒岸野田枯。方春众盗愁兼剧，比郡三农困得苏。敢爱玄牲将奠瘗，即防白屋转流逋。时霖果应南郊雩，一夜云雷土尽酥。督府上卿天下无，淮阳出镇怜彫枯。忧时隐念悬鱼釜，计国深思入爨苏。民有长谣歌惠恤，吏无横索及穷逋。霏微更惬千人望，沾沃真成九地酥。"}