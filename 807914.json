{"id":"807914","title":"贺新郎  为冯躬暨催妆","dynasty":"清","author":"陈维崧","text":"河畔秋还未。羡人间、鹊桥先驾，红丝双繫。隔巷新人车乍到，四角银铃凤子。已渐近、槐厅门第。相府沙堤行更稳，簇晶毬、满路玲珑缀。烟月下，香尘沸。火城才散朝回骑。恰元僚、赭袍捧出，宸章新赐。麝墨淋漓题尚湿，千古君臣鱼水。越显得、门阑有喜。白马珊鞭留佳兆，看他年、接武鹓鸾队。天语在，应须记。"}