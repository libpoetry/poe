{"id":"506161","title":"过友人墓","dynasty":"明","author":"周是修","text":"天地育群物，衰荣迭新故。苟非金石资，畴能保晨暮。水逝不复西，叶凋长辞树。昨日眼中人，今朝陇头墓。永寐长夜台，无时见明曙。感此心悲伤，彷徨以怀顾。彭殇均朽化，何术可独固。吾将营姹女，九转童颜驻。鼎湖有飞龙，乘之上升去。愿从轩辕游，复与王乔遇。呼吸元和精，服饵玄牝素。万期为须臾，八荒等庭户。俯视闾门间，茫茫日尘雾。"}