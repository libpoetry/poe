{"id":"823549","title":"情久长 次吕圣求韵","dynasty":"清末近现代初","author":"吴湖帆","text":"绮缘未了，相思记得花前句。自睡足、镜融残粉，帘卷宿雨。天边初夜月，似浅照、凝绿芭蕉院宇。纵留恋、春回素靥，苦展芳心，萦昨梦，无凭据。影上雕阑，谩说曾相许。况几度、紫箫吹引，碧凤来去。莺盟燕约，又还妒、偏属神仙眷侣。最难遣、韶华易幻，景色多妍情正在，深深处。"}