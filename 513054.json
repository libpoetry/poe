{"id":"513054","title":"悼刘协中","dynasty":"明","author":"沈周","text":"先参负文豪，喜子绍前志。总角弄古辞，绰有高远致。云敷及泉涌，思锐不可挚。落笔惊乡达，翔声耸朝士。聪明累多病，冉冉精神敝。玉芝折孤茎，吴岳失灵气。前后千万年，浮生秖暂寄。广大班马程，发轫聊小试。奇才固难生，生则天复忌。遗章可偿寿，尚尔不朽恃。初怪语不祥，往往寓感喟。色惨花当萎，鸣悲鸟将逝。茫茫修短数，岂亦容人意。不应老钝夫，顾为英俊泪。"}