{"id":"185881","title":"缘识·全无体段弟一弱","dynasty":"宋代","author":"赵光义","text":"全无体段弟一弱，十指乖张时更错。五音不辨信手弹，薄会人前言自乐。弦不调，手不洗，更兼指下无道理。吟为失度故不知，所手空摇说宫徵。合弹慢处却弹急，愚蒙堪笑情兀兀。修持严洁甚难哉，罔知潇洒心中出。容易抚之何草草，颠来倒去直至老。又耻人教却生嗔，虚时光犹言好。不聪人岂解，指法故然抚。拙见闲声律，终朝亦自娱。尘埃琴不饰，日月岁萧疏。怕共知音说，能弹好破除。"}