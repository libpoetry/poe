{"id":"682556","title":"送刘比部玄子往江北","dynasty":"明","author":"区大相","text":"严装候晨发，仆御戒修途。我友远行迈，驾言适旧都。旧都勿久滞，祇役在诞敷。馀封带灊霍，高澨出淮徐。左顾洪河流，右瞻陵庙纡。旷望极原野，白露殒平芜。山川邈悠哉，荏苒岁华徂。岂不念离析，王事有驰驱。登车遵大路，执手城南隅。愧彼双黄鹄，奋翅淩高衢。誓当复早旋，要盟恐常虚。风霜厉南陆，慎尔千金躯。弱龄诵书史，即慕黄与羲。谓由画象理，便可契希夷。如何三叔世，法令日繁滋。皇风久云歇，贞度亦已隳。昔与子同舍，始识金科词。虽则太平术，无乃德义亏。勿喜轸余念，钦哉慎尔规。衔章缉往宪，执狱噬前疑。愿子崇明德，苍乳有遗讥。"}