{"id":"1240303","title":"鸿雁篇","dynasty":"元末明初","author":"陈基","text":"鸿雁双双度雁门，相呼相唤不离群。昼衔芦藋防矰缴，夜宿关河同梦魂。稻粱既足江南阔，秋水增波叶微脱。洞庭湖畔卧云沙，彭蠡矶头弄烟月。一朝无事忽相违，一向东飞一向西。西飞眇眇秦山曲，东去悠悠沧海湄。秦山沧海遥相望，顾影徘徊各惆怅。山有猩鼯与网罗，水有蛟鼍与风浪。回头却恨不同栖，辛苦皆因独自飞。不问天南与天北，何时相见得同归。"}