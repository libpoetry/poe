{"id":"136892","title":"赠画鱼者·昔日僧繇所画鱼","dynasty":"宋代","author":"白玉蟾","text":"昔日僧繇所画鱼，三十六鳞依翠浦。徐高画中多画鱼，鼓鳞扬鬣今为图。古人妙画犹不朽，今人妙处古未有。郭丹青者冠古今，天下画鱼第一手。画到妙处手应心，心匠巧甚机智深。纸上溶溶一溪水，放出鲦鲿二三尾。金鳞锦鬣红玉鬐，圉圉洋洋戏波里。小鱼如针同队行，噞喁水面随风萍。掷头掉尾浮沉势，三聚二散游跃意。笔分浓淡计万鳞，划须点眼匀墨痕。状如抛尺量波练，复似穿梭掷水纹。宛然鱍鱍巢青藻，渔翁未钓先吹火。壁上鱼跃水不流，稚子睥睨敲针钓。君今画到入神处，此画一出声万著。鱼虽无肠有活意，玉波浸荇澄寒渚。深恐后夜或雷雨，化作龙飞禹门去。"}