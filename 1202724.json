{"id":"1202724","title":"沁园春 渔","dynasty":"元","author":"王玠","text":"不种田园，投闲江海，远绝尘踪。保一家性命，扁舟为屋，随机应舵，逐浪乘风。九曲江头，三元潭里，直把银钩堕水中。波深底，把金鳞钓出，回棹孤峰。三男三女和同。向砂锅净洗热炉烘。或敲冰煮茗，渴饮一碗，得鱼换酒，共酌三钟。蓑衣解开，箬笠放下，醉唱升平月满篷。江天阔，看一篙点处，粉碎虚空。"}