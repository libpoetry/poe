{"id":"1105461","title":"学厅桃符","dynasty":"宋","author":"方蒙仲","text":"头胪如此可何官，习气居然简册间。似有宿缘吾士友，差强人意此溪山。青衿笑语非为冷，黄卷工夫可得闲。珍重相期进明德，莫教具素有惭颜。非民非吏一闲身，倏忽空山又见春。明月清风终岁有，浮云苍物几番新。不知世有弹冠事，但愿门多挟册人。畴昔东嘉子徐子，勉旃傥可嗣芳尘。而立之年不啻过，十分减尽少年豪。吃它官饭如何稳，着了朝衫说甚高。勤向溪山供日课，剩栽花木足年劳。客来不周嗟无肉，菜本新添数百窠。"}