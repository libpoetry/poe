{"id":"283731","title":"煤山树·明兴宦者时揽权","dynasty":"清代","author":"李确","text":"明兴宦者时揽权，口衔天宪殊未然。其间忠正不多得，子鹅片肉非常食。巀嶪煤山树千枝，君缢南枝臣缢北。兜鍪短袖入宫里，乱臣贼子皆朱履。九龙床坐舆台躯，皇极殿上曾区区。天兵一起还西走，金珠壑葬烟花薮。一年两度兴亡悲，回头宁见煤山碑。"}