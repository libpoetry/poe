{"id":"682575","title":"汪公干从燕台送余至济上叙别兼寄别和叔","dynasty":"明","author":"区大相","text":"古来重交谊，岂不在命驾。君从燕山阳，送我任城下。所历千里馀，四顾尽平野。览古究天人，观代陈王霸。久堙稷下谈，孰重燕台价。怆恻乐生去，慷慨聊城射。苍茫齐鲁墟，贤圣何凋谢。抚迹劳我思，感时伤物化。乐饮慰穷愁，悲啸激长夜。我行适旧都，子还依旅舍。去帆天际遥，归鞍日边卸。片语难久留，馀辉恋桑柘。磊落平生怀，晤言用自写。吾昔游上都，邂逅得二汪。谬蒙倾盖知，所知遂不忘。既我晚际遇，翰墨颇见长。二汪适不偶，空谷有芬芳。栖迟恋衡门，隐迹寄卖浆。相与讨文义，昕夕共徜徉。笙竽间琴瑟，歌吹六艺场。今予遭薄谴，于世尽炎凉。惟子不忍弃，时来访行藏。古人叹罗雀，今乃见糟糠。予适有远行，相送千里疆。长路思屏营，执手以傍徨。翩翩凫与雁，将翱复将翔。朝嬉仍共浦，夕宿各一方。谷风箴义缺，白驹咏食场。素交终不替，是道足以臧。谊敦古所难，申咏于斯章。"}