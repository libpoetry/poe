{"id":"291080","title":"奉赠乔茂萱左丞同年用老杜赠韦左丞韵","dynasty":"现代","author":"陈湋","text":"杜陵有诗史，稷契常许身。卓哉乔补阙，道艺为乡邻。十八试诸生，作论准过秦。吴公举茂才，遂充上国宾。秋曹习科比，宽挺无冤沦。不辞钩釽劳，但期俗还醇。郎潜三十载，天池起怒鳞。孙宏开东阁，豪杰归平津。苏轼撤莲炬，雨露沐宣仁。遂跻亚台贵，又逢宪政新。夔龙方骙骙，狐兔何踆踆。贱子年弱冠，模范早已亲。曾访张融屋（盟孙茂才），载挹奚囊尘（石艛记室）。蔡邕能考史（玉成学博），林积好赒贫（仲升舍人）。以此朋来远，知君笔有神。驹驰分过隙，蠖屈郁难伸。井络临江夏，暌违困暮春。聊投木李句，如味齑臼辛。扬子輶轩使，卢仝虮虱臣。飙轮期峡外，梦毂渡涪滨。田买如阳羡，岩耕例子真。故人凋已尽，野性蠢难驯。欲访灌园叟，尚认于陵陈。"}