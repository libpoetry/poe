{"id":"833900","title":"齐天乐 其二 叠韵","dynasty":"清末民国初","author":"易顺鼎","text":"五陵结客而今倦，飘零少年裘马。曲唱黄骢，尊倾绿蚁，曾醉汉家丰霸。头颅可借。感前辈荆高，与人宗社。流落江南，酒徒肝胆向谁写。鱄离侠同疆冶。怪姑苏儿女，空剩柔雅。泪洒春红，真娘墓上，蝶粉斜阳一把。君原健者。怎燕筑吴箫，两般都哑。莫把雄心，对他莺燕话。"}