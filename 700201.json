{"id":"700201","title":"和白楼祭酒游狮子山卢龙观登阅江楼故址二首","dynasty":"明","author":"顾清","text":"金猊作山雄踞蹲，异境灵踪不尽论。涧户雨晴浮玉气，石坛春暖长龙根。三峰远势分襟带，九派长流入吐吞。一自阳春传白下，几回江月梦黄昏。名山巀立大江前，圣祖宸游地俨然。宫树戴云犹五色，涧花回辇欲千年。楼台极目烟中市，犀象连舻海外船。无限平生登览意，苍崖须继白楼镌。"}