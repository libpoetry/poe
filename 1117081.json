{"id":"1117081","title":"试制举人呈同舍诸公二首","dynasty":"宋","author":"苏辙","text":"垣中不减台端峻，池上来从柱下严。同直旧曾连月久，暂来还喜二公兼。直言已许侵弹奏，新告行闻振滞淹。顾我粗官何所与，西曹只合论茶盐。早岁同科止六人，中年零落半埃尘。却将旧学收新进，几误今生是后身。肮脏别都遗老骥，沉埋秘府愧潜鳞。怜君尚胜刘蕡在，白首诸侯呼上宾。"}