{"id":"34412","title":"碧户·碧户扃鱼锁","dynasty":"五代","author":"张泌","text":"碧户扃鱼锁，兰窗掩镜台。落花疑怅望，归燕自裴回。咏絮知难敌，伤春不易裁。恨从芳草起，愁为晚风来。衣惹湘云薄，眉分楚岫开。香浓眠旧枕，梦好醉春杯。小障明金凤，幽屏点翠苔。宝筝横塞雁，怨笛落江梅。卓氏仍多酒，相如正富才。莫教琴上意，翻作鹤声哀。"}