{"id":"799747","title":"平滇雅三篇 其三 滇池","dynasty":"清","author":"陈廷敬","text":"滇池汹汹，帝乃平之。匪彼元戎，惟帝之功。高居北极，洞视下方。惟仁智勇，克靖万邦。帝命臣塔，汝从西粤，急捣其窟。塔拜受命，衔枚束刃。环滇其来，龙骇鹏鶱。军声轰然，如坠自天。帝命臣里，汝往巴蜀，横剪侧入。里拜受命，量沙追蓐。有疾其驱，无暴我邦。踣栅跐垒，言壁其东。帝命臣泰，汝从黔趋。惟此蝥贼，数载旷诛。汝将士用命，贼其敢逋？泰拜受命，于皇之训。我旐我旗，于苗于蛮。度幕轻留，弥险蔽关。夺其阻隘，掀其篱藩。兽穷负嵎，我师固以完。帝命我师，势为犄角。麾城摲邑，万里手握。维彼鷇麛，敢抗乔岳。维彼萌蘖，敢傲霜雹。彼蘖繁矣，于焉蟠根。雨露既濡，忘帝力之勤。圣人神武，施设芟荑。斮彼枭骜，张我熊螭。傃镡批亢，下甲陷坚。箕张翼舒，合围于原。兽穷于阱，人或兽哀。快彼凶丑，覆卵毁胎。帝曰吁嗟，劳我人师。日费百万，大农不支。滇人望拯，如哺疗饥。载砺载攻，天策攸宜。孟冬月杪，师薄于城。降蟠夕竖，逆骇纵横。林野涂脑，邮驿递颅。滇人歌舞，于屋于衢。夜半捷来，天心恻楚。闵怜下民，罹此荼苦。我将我师，于野暴露。布惠酬功，急疾如火。于庙于郊，其仪孔炽。华俎腯牲，永言昭事。都人士女，白叟黄童。叹呀嘻笑，祝我圣躬。帝曰归来，予开明堂。制礼兴乐，登贤拔良。孩养无告，施厚仁滂。熙我庶绩，纲举目张。永万斯年，率由不忘。"}