{"id":"705553","title":"孤竹吟","dynasty":"明末清初","author":"屈大均","text":"我行踰万里，徬徨思故乡。黄鹄虽失所，不从燕雀翔。驾言登孤竹，东北望边疆。惊沙如白雪，杀气为严霜。游子一何微，落叶同飘飏。独智世不容，接舆久徉狂。神龙为蟭螟，白刃莫能伤。大义劫天下，汤武诚不祥。夷齐忧无臣，叩马空忼慷。白日何昭昭，浮云复茫茫。吁嗟命之衰，挥涕归首阳。"}