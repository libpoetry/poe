{"id":"694623","title":"送邢大舍人二首","dynasty":"明","author":"陈繗","text":"严翁名望重乌台，公子于今始一来。万里风霜追远迹，五湖风景动遗哀。凤雏共识文明瑞，乔梓谁非世用材。归去省亲思报国，拜恩还拟上蓬莱。星光南极见天中，啸傲湖山畅惠风。此日献图无俗客，当年同甲尽名公。气钟乔岳身常健，眼放长空兴不穷。借问先生吟醉后，曾忘昭代有夔龙。"}