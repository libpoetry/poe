{"id":"1118198","title":"郭氏山林十六咏 清旷亭","dynasty":"宋","author":"陆游","text":"胜游谢车马，从此始青鞋。俗士洗褊心，达人增旷怀。小山有桂枝，名自骚人传。我欲辨其族，衰病空慨然。我昔溯三峡，仰天如匹练。安得中天月，正用此时见。山中一枰棋，尘世底事无。若复计胜负，与彼亦何殊。种梧待凤雏，此计乃可笑。不如看月堕，与子舒清啸。我诵明逸诗，豹林不可到。斯山幸不远，何日攲纱帽。白云如高人，择友尚傲世。朱门客三千，一点不可致。吾庐在目中，日可理轻策。乃知壶中天，端胜缩地脉。酌泉咽冰玉，肺腑生惨凛。老夫桑苧家，颇欲续水品。摘玉毁珠玑，蒙庄有深旨。向郭不能传，千载付吾子。我昔游青城，六月对雪山。吴蜀渺万里，安得在此间。群仙停鹤驭，玉佩摇空山。金丹定分子，往缀通明班。苍崖韫白璧，欲上渺无路。但照太史占，虹气贯宝婺。兹山多异境，飞仙亦税驾。勿遣俗客来，恐妨笙鹤下。悬瀑若剑立，空潭如镜平。未能照魑魅，且用斩长鲸。采芝夏黄公，卖药韩伯休。吾友子郭子，高趣可与侔。"}