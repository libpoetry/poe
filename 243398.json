{"id":"243398","title":"次韵徐觉风铃","dynasty":"宋代","author":"于石","text":"锵然非金亦非玉，壹片宫商纷其触。歘如环辔玲珑摇佩旌，铿如鸣球拍琴九奏箫韶声。凄如孤鸿叫群嘹唳穿云去，清如幽泉滴沥飘落断崖处。余音欲断还复鸣，咄咄胡床静中据。乃知檐铃适与内相会，锵锵铮铮可听不可佩。我怜其轻脆不足恃，戛则成音击而碎。嗟哉无情之物能感人，浮华言语自古从误身。喧然声名满天地，好声过耳俱成尘。物情万变伏还起，人生几何安足恃。何如物我两忘言，云在青山水在月。"}