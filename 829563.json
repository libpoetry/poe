{"id":"829563","title":"海棠盛开与稚辛似斋二弟同赋四首","dynasty":"清末近现代初","author":"郑孝胥","text":"晓日蠲寒雾乍开，忽惊绝艳立苍苔。破颜自擅生天质，顾影难凭倾国媒。脂水粉痕空写照，浓春好梦费疑猜。赞皇花木曾成记，忍道根从海外来。漫翻谱录辨棠梨，色色香香理不齐。三月繁华浑醉后，一春桃李总颜低。牢愁衔子思鸿鹄，胜事题诗步碧鸡。记取濠堂人未老，花前吟到夕阳西。燕郊东出记寻芳，流水游龙赴道场。沈醉春风围日气，断红人面拥花光。髫年尘梦频弹指，宦况江城独绕廊。几树如云俄似雪，暗中谁信送堂堂。关心风日凋颜色，八九分开已惘然。带露微垂长脉脉，怯寒犹敛最娟娟。朱栏玉砌休论命，宿酒残妆欲破禅。心力平生殊不负，樱花诗后又三年。"}