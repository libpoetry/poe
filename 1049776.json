{"id":"1049776","title":"宣诏厅歌赠朱太守","dynasty":"宋","author":"郭祥正","text":"使君心画天下无，构厅宣诏西南隅。晓光初散射檐桷，夜气欲合吞江湖。甓甃摩挲滑瑶玉，重窗窈窕明青朱。胡生画手出前辈，素壁为写巫山图。一条江练澄碧落，十二峰色峨珊瑚。元猿老虎啸彷佛，长松瘦石寒扶疏。中间皓鹤最恬淡，九霄独立形神孤。君去班春劝耕稼，君归命客同欢娱。三冬垂帘醉春瓮，六月静坐临冰壶。巴笺血色洒醉笔，五字七字排玑珠。和风匝地怨气灭，险吏缩手穷氓苏。地随人盛古今好，姑熟自此为名区。君不见滕王阁庾公楼，樽罍千载誇风流。又不见宴寝一诗尚不灭，至今人道韦苏州。噫吁嚱，四座勿歌听我歌，宣诏之名君谓何。守臣不壅帝王泽，六合长静无干戈。"}