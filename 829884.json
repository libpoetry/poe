{"id":"829884","title":"浣溪沙 题寥天风雨图，图为履仁弥甥侍其大母扶病避难浦东三林塘而作","dynasty":"清末近现代初","author":"高燮","text":"一夜俄惊怪鸟呼。仓皇烽火绕长途。天涯到处尽萑符。东浦潮声方激浪，西山日影渐沉嵎。于今林外有啼乌。回首年时感不禁。重闱恩比海逾深。报刘心事总沉沉。赁庑羁栖经九载，寒塘小住记三林。披图我似听媭砧。"}