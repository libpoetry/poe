{"id":"707962","title":"春从天上来 其一 寿蔡中丞","dynasty":"明末清初","author":"梁清标","text":"绮户祥烟。正身退功成，部曲萧闲。豫章旌节，淮海歌弦。手持半壁江天。问先生何事，人未老、偃仰平泉。乐清时，羡宾朋北海，丝竹东山。松径药栏楚楚，听瀑布潺湲，映带奇峦。花舞毬场，云凝金埒，侯鲭法酝开筵。戏斑衣进酒，列棨戟、七叶貂蝉。醉酡颜。餐梨旧事，辟谷当年。"}