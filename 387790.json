{"id":"387790","title":"金缕曲·端午书感","dynasty":"清代","author":"樊增祥","text":"雅不时宜合。鹿床边、冠梁倒戴，袜绫翻著。襱襶衣裳无味客，刘尹门前谢却。歌一曲、竹枝盐角。莫作司空贫相语，道侬家、自有麒麟阁。风雅事，漫依托。南风五月薰帘箔。遍长安、生衫小扇，又更蕉葛。瞥见玉钗垂艾虎，点衬红榴一萼。笑菰黍、同时解缚。风味旧京浑不似，便新冰、脆果都非昨。菖歜酒，试斟酌。"}