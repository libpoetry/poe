{"id":"523070","title":"七峰歌寿范郎中渊","dynasty":"明","author":"李梦阳","text":"我闻桂阳江上峰，平地突出七芙蓉。三峰岧嵉如列戟，四峰袅袅翔飞龙。孤水东来走其下，上岩下岩惟古松。有时云雾满四壑，洞中仙侣时相逢。使君磊落中行后，家傍前峰对江口。暗想精灵盘礴初，岳降生申理或有。平生气与苍壁高，落笔烟霞常在手。六载为郎不爱身，五十生儿将白首。湘南新鲊红胜王，燕京高会多名酒。岁岁登堂娱笑歌，歌我七峰为尔寿。"}