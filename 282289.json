{"id":"282289","title":"戏赠张大千爰索画","dynasty":"现代","author":"金天羽","text":"我观大干髭绕颊，颇似黄山古松鬣。谁知两度夜宿莲花峰，双颊直染莲粉红。天都老猿与君作游戏，拔取松髯入颊增君媚。分明蜀国张仙面如玉，老子婆娑归惹细君哭。君乃解衣磅礴画出天下名山画，声华无胫走遍杭与苏。名山自古推西蜀，青城峨嵋我梦何年徂。人道先生夙世老头陀，峨嵋山顶饱看云海铺。君独走拜梅盦称弟子，弃禅入道移书作画绝艺人间无。皖公别墅开秋禊，羹尝黄雀斑鱼肺。秋郊微雨送君行，知君又作寻山计。我诗册君南面为髭王，君当贻我妙画弄笔向窗光。"}