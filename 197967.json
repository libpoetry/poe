{"id":"197967","title":"负暄·朝坐前庑西","dynasty":"宋代","author":"李复","text":"朝坐前庑西，晚坐前庑东。日当正午时，置榻两楹中。予生本多羸，忧患百箭攻。三十已白发，岁常苦严冬。凝阴昼墐户，拥火裘蒙茸。寒气深刺骨，有如婴利锋。晨曦忽入牖，心喜旧疹空。荆门曝晴暖，暄酣春意融。温温百骸舒，渐发两颊红。乃知万物生，阳德有全功。天轮浩无际，冥冥转洪蒙。卢敖游八极，妄欲求初终。卒然至蒙谷，见呵鸢肩翁。阳乌出扶桑，振辔驰六龙。转盼亿万里，夸父走追踪。遗策化邓林，狂奔如捕风。我今观天运，四序周无穷。东西逐日车，不出环堵宫。上古有至人，御风登璇穹。手挈日月行，返景回高舂。阴阳在掌握，默坐与天通。固知二子愚，可叹如蠰虫。"}