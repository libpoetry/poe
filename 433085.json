{"id":"433085","title":"师郑汇辛亥自题诗史乙编同人和章名曰忧吁集感题其后叠前韵二首","dynasty":"近现代","author":"徐兆玮","text":"南柯鹪寄几春秋，诗事还将旧梦搜。风雅衰微成季世，河山破碎恸神州。蛰居犹得亲鱼鸟，溷俗何心应马牛。一自月泉成集后，浇肠无藉酒消忧。传说千里乏飞奴，君滞宣南我住吴。断港绿芦晨吠蛤，上林珠树夜啼乌。梁痕依旧容巢燕，乡味他年忆脍鲈。镇日掩关成独醒，袖中吟卷共忧吁。"}