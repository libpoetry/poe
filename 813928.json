{"id":"813928","title":"忆江南·清明六首","dynasty":"清","author":"陆震","text":"清明节，天意晓来和。正喜乍晴晴不久，愁他欲雨雨偏多。佳节惜虚过。清明节，春色满江城。卖酒楼边红杏放，游人头上柳枝青。都道过清明。清明节，记得在虹桥。随意柳边看戏马，有时花底听吹箫。那得不魂销。清明节，记得在西园。都是桃花都是柳，半含朝雨半含烟。人在画图边。清明节，何用皱眉头。今日有花还有酒，此身无事便无愁。兀坐最高楼。清明节，有客在天涯。没个信音缘底事，可怜风雨宿谁家。远望一长嗟。"}