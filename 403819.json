{"id":"403819","title":"霓裳中序第一 稊园赏桂","dynasty":"近现代末当代初","author":"张伯驹","text":"烟澜翠影叠，绿荫森森交荔叶，初绽金英玉屑。正帘隔宿阴，楼明残月，兰釭暗结。又阵风、吹坠瑶席。依然是，广寒窟里，待共素娥说。愁绝，酒阑歌歇，只两袖、余香未灭，一枝凝露手折。忆汉水分襟，新都停辙，旅游如梦隔。更怅惘、蟾宫旧客。看当日、簪花双鬓，欲戴怯霜雪。"}