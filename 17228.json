{"id":"17228","title":"桐花落·莎草遍桐阴","dynasty":"唐代","author":"元稹","text":"莎草遍桐阴，桐花满莎落。盖覆相团圆，可怜无厚薄。昔岁幽院中，深堂下帘幕。同在后门前，因论花好恶。君夸沉檀样，云是指撝作。暗澹灭紫花，句连蹙金萼。都绣六七枝，斗成双孔雀。尾上稠叠花，又将金解络。我爱看不已，君烦睡先着。我作绣桐诗，系君裙带着。别来苦修道，此意都萧索。今日竟相牵，思量偶然错。"}