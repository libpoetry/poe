{"id":"1219546","title":"送林彦清归永嘉","dynasty":"元","author":"郑元祐","text":"玉晨明皇大道君，丹霞上宫校琼文。芙蓉制冠珠织裙，并乘绿舆驾飞云。有美一人岸青帉，来从东瓯东海濆。不笑不语寡戚忻，帝惊顾语仙圣群。是能执持神化蕴，子昔梦噩帝怒贲。拯子于危释忧慬，报崇仙阶秩孔殷。尚念无以章殊勋，琳宫紫幄珠流熉。灵来乘纯去乘雯，影响浊世那由闻？神孙飘翩接芳芬，烹阳冶阴调夕昕。气神元精驻不分，由能鍊之久益贲。水浸不溺火不焚，是谓真人非外棼。雁荡木落溪沄沄，子今东归似惊麇。将与浮脆同氤氲，酾之清泠濯垢氛。我将学之意则勤，其如衰年日已曛。况复岁晏手足皲，作诗送子空云云。"}