{"id":"807673","title":"二郎神  玉兰花饼","dynasty":"清","author":"陈维崧","text":"东风寂静。几树珠明雪映。低亚玉罗窗筛碎小，秋千影、阴晴难定。粉样衣裳休黦了，怕惹起、香闺春病。向花下、盈盈小摘，付与当垆说饼。娇靓。薄抵蝉纱，圆踰月镜。想厨娘、指螺红一缕，牢丸上、纤痕犹凝。粉残莫怅佳人命，相赏有、金尊绿茗。也省到鹃啼，万片飞琼，抛街填井。"}