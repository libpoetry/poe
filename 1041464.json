{"id":"1041464","title":"答黄寺丞濠梁杂咏","dynasty":"宋","author":"刘敞","text":"闭门委馀事，久矣卧幽寂。忽枉临濠篇，如逮问鱼客。山川尽写仿，人物多在昔。形倨游自远，善行固无迹。吁嗟相知晚，起予遽多益。乃悟文字工，足兼造化力。荧煌淮夷珠，磊落荆山璧。他人竭泽求，吾子希世得。禽微戒轻弹，路暗慎虚掷。如何忽在此，咏叹生感激。"}