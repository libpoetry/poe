{"id":"665512","title":"登七十二峰阁歌","dynasty":"明","author":"郑善夫","text":"吾闻太湖东注三千水，乾坤纳纳几万里。东西洞庭天际起，七十二峰如聚蚁，青天白日飞雪雨。兵尘惨惨满人间，故国何处愁路难。五湖多风不可渡，入山魑魅相依附。若为化作鸿冥冥，南向峰头结烟雾。终焉身重飞不得，展转湖边倚高阁。湖昏阁静百感集，怅望毛公谢乌鹊，嵩高西去寻灵药。"}