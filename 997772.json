{"id":"997772","title":"旴江舟中联句","dynasty":"宋","author":"白玉蟾","text":"倏忽僧千兔，寻常涸百蠡。眼光摩日月，足迹遍山河。赤壁聊化鹤，黄庭浪换鹅。秋声归欸乃，云影映婆娑。夜后调焦尾，风前舞太阿。待藏班婕扇，却援鲁阳戈。点尔言其志，虞兮奈若何。道缘宁择地，世事总随波。万象由弹压，千篇在切磋。酒徒从狎至，诗客听相过。辍我芒不借，就伊金叵罗。峰巅餐地秀，霞外挹天和。拍手僛僛舞，忘形踏踏歌。力辞金殿客，高应玉皇科。八桂招六逸，九疑哀两娥。清漪驯绿鸭，列阜拊眠驼。逸韵应无敌，清名到不毛。樵仙分我席，力士污吾靴。风沈腰何束，霜潘鬓谩皤。怀丹医病鹤，寻饵钓神鳌。为问六国印，何如一渔蓑。清飙茶腋爽，韶景醉颜酡。且啖藕如臂，从教晷似梭。推蓬延月桂，引襋玩烟萝。君已人登泰，辞皆水导嶓。蕊官清缥缈，云阙郁嵯峨。未到桑田变，疑将铜狄摩。谁知天不管，敢谓世无魔。觞政驩无忤，骚坛今太苛。玄谭时脍炙，杰句肆吟哦。大道真溟滓，浮生但刹那。玉天还有诏，应是典风骚。"}