{"id":"703201","title":"送徐进士子绳谪建阳少尹","dynasty":"明","author":"谢榛","text":"长亭别酒见平生，越水吴山去国情。欲采江蓠何处泊，一帆秋雨听潮声。九霄宫阙绛云垂，上有仙人谪武夷。三十六峰争秀色，秋风莫负幔亭期。建溪城外有仙坛，梅福山空落月寒。不向清朝学仙尉，还依北斗望长安。望浙峰头秋叶彫，望京楼上断鸿遥。应思旧日看花处，走马卢沟第一桥。九日潭空龙独眠，三春雷雨建阳天。荔枝花发啼黄鸟，闽海迢遥望日边。"}