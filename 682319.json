{"id":"682319","title":"题周樗庵隐居","dynasty":"明","author":"乌斯道","text":"滁州太守老樗庵，橘圃投閒只自甘。门户背通深巷北，溪山横绝小楼南。春风鸟迹分花径，晴日蛛丝罥药篮。一月不闻城府事，晚凉随处倚清酣。出郭南来直到山，山云飞落小窗閒。熟知尘世空多事，已就仙人乞半间。邻圃雨馀分药去，溪潭日晚射鱼还。霜醪不用桥南买，春鸟春花亦解颜。"}