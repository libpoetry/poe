{"id":"814969","title":"念奴娇六首","dynasty":"清","author":"奕绘","text":"莲花开矣，有翠禽白鹭，青鸥为侣。湖里三重楼接水，湖上碧山无数。短棹迎凉，微阴却盖，泛入空濛雨。雨声转急，冷香吹送新句。薄暮露满荷盘，珠垂柳线，雨过东南去。一道长虹弓样现，艳艳落霞前浦。万叶惊风，千花照影，好伴仙人住。黄昏泊岸，明灯两两前路。十分怜爱，带七分羞涩，三分犹豫。彤管琼琚留信物，难说无凭无据。眼角传言，眉头寄恨，约赂花间遇。见人佯避，背人携手私语。谁料苦意甜情，酸离辣别，空负琴心许。十二碧峰何处是，化作彩云飞去。璧返秦庭，珠还合浦，缥缈神仙侣。相思寤寐，梦为蝴蝶相聚。窄袖宫衣，叹千载红颜，一抔黄土。阆苑人闲春昼永，灿烂百花亭午。堕马鬟松，描蛾眉细，笑靥犹凝伫。繁华销歇，玉容寂寞无主。看取粉褪脂残，香沈灰冷，最忆霓裳舞。记得开元天宝事，剩有画中鹦鹉。似说玄宗，谁摹道子，抚卷增凄楚。盛衰屈指，眼前历历今古。游山归骑，过昆明、忽忆乾隆新凿。蓄水机关湖四面，启闭亲劳制作。耕织图边，绣漪桥下，玉水尤澄澈。楼船飞渡，望蟾时御层阁。水战鼍鼓鸣雷，霓旌蔽日，火炮如星落。十里荷花强半死，剩有芦花雪白。窗网蜘蛛，墙钻鼯鼬，往事难重说。玉华宫闭，松风溪水呜咽。重吟锦瑟，学宋玉招魂，董狐说鬼。静夜灵旗游碧落，新署大王妃子。青冢磷孤，赭袍画好，形影非耶是。钟情过甚，英雄往往如此。请看伏火铅枯，沾泥絮冷，不逐东风起。莫忆十三年旧迹，一笑付之流水。周甲诗多，添丁儿大，多少悲凉事。煌煌玉诰，维恩清泪盈纸。孤烟落日，想开元人物，辋川山水。月色泉声自无主，收入清凉文字。泣露兰幽，盘霜桕古，画里诗如是。寥寥逸响，鸣琴悠越堪比。太息环系罗衣，龙为鱼服，闭口菩提寺。松下长斋多少恨，千截艰难生死。雪重蕉残，云间鹤老，俯仰前身事。江天漠漠，一双白鹭飞起。"}