{"id":"1037475","title":"鹤联句","dynasty":"宋","author":"欧阳修","text":"上霄降灵气，钟此千年禽。幽闲靖节性，孤高伯夷心。颉颃紫霄垠，飘飖沧浪浔。岳湛有仙姿，钧韶无俗音。毛滋月华淡，顶粹霞光深。目流泉客泪，翅垂羽人襟。腾汉雪千丈，点溪霜半寻。纤喙砺青铁，脩胫雕碧琳。岩栖干溪树，泽饮卑蹄涔。鸾皇自埙篪，燕雀徒商参。独翅耸琼枝，群舞倾瑶林。病馀霞云段，梦回松吹吟。静嫌鹦鹉言，高笑鸳鸯淫。金精冷澄澈，玉格寒萧森。洁白不我恃，腥膻非所任。稻粱不得已，虮虱胡为侵。天池忆鹏游，云罗伤凤沈。风流超缟素，雅淡绝规箴。相亲长道情，偶见销烦襟。西汉惜冯唐，华皓欲投簪。南朝仰卫玠，清羸疑不禁。端如方直臣，处群良足钦。介如廉退士，惊秋犹在阴。几诮鹰隼鸷，羁韝俄见临。还嗤凫鹥贪，弋缴终就擒。乘轩乃一芥，空笼仍万金。片云伴遥影，冥冥越烟岑。长飙送逸响，亭亭出霜砧。蓬瀛忽往来，桑田成古今。愿下八佾庭，鼓舞薰风琴。"}