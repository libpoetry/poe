{"id":"844180","title":"湘春夜月 二月十五夜月","dynasty":"清末民国初","author":"易顺鼎","text":"甚今宵。凭空唤起无聊。肯把半角高楼，守得这般牢。休说一春难遇，便百年几个，月夕花朝。怕东风暗到，广寒宫里，桂长愁苗。雨丝飘后，洗成嫩碧，玉宇迢迢。知是那家庭院，有小鬟吹笛，劝客魂销。魂销亦福，愿年年此夜相遭。真不睡，让镫痕似水，花光若雾，酒思如潮。记前宵。也曾照破无聊。谁选尺二情天，宽画广寒牢。为有数层云气，更数层风色，料定明朝。问红窗镫火，劝人愁死，著甚根苗。去年今夜，重城黯黯，故国迢迢。难得一家人影，把老蟾清泪，点滴都销。悄团圞坐，觉空庭水气周遭。仙梦醒，讶何方笑语，飘来上界，几阵如潮。"}