{"id":"1215538","title":"贫女吟","dynasty":"元","author":"黄镇成","text":"贫女娉婷年少时，绮窗日日画蛾眉。不羡桃花妆笑靥，肯随杨柳斗腰肢。寒机织得云间素，青鸾一一衔花度。自裁春雾作春衣，含香试缕蔷薇露。长怜玉质解倾城，谁料贫家嫁不成。年去年来春色晚，花开花落两无凭。时时自理閒妆箧，尚有翠蕤金奁叶。玉纤不似旧时妆，瑶台更度琴三叠。秪今老大白头新，如何却说嫁商人。贫女贞白毋辞贫，犹胜东家女儿嫁得不终身。"}