{"id":"693367","title":"代送张仲明兵备宪副致政还楝庄二首","dynasty":"明","author":"苏葵","text":"不恋簪缨不爱名，三公回首亦轻轻。楝庄当得乌台好，一醉何须四品荣。东海防谁争钓石，商山招个共棋枰。料应未辍忧君念，夜望中星倚瘦藤。策马亨衢尽付天，冰清玉洁自家坚。邈从霄汉勾前业，刚与云霞结暮年。寄兴楝花看作始，盖身荷叶想依前。人间快意知谁在，七贵五侯徒管弦。"}