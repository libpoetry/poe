{"id":"1046546","title":"题句龙纬职方海棠轩","dynasty":"宋","author":"刘挚","text":"使君西州客，惯见海棠红。彯缨出故里，扬马来汉宫。醉当坐乖隔，年年梦春风。荆州蜀门户，脉脉风气通。此花何从来，根本移化工。使君有新第，幽寓如山中。小轩面城麓，交柯植双丛。年光锦官远，颜色故园同。想当春苞丽，无日樽酒空。繁艳烧醉眼，顾眄增冶容。地胜不在大，意适物易充。双轮粲两朱，行将指炎封。"}