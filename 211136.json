{"id":"211136","title":"至睦州泊新安江口","dynasty":"宋代","author":"张伯玉","text":"前岁过此州，手持七闽节。虽远更惮劳，揽辔迟明发。回瞻七里滩，何日榜舟歇。幸得满三年，解符下瓯粤。却到新安江，依然旧澄澈。敛巾照江水，无白可添发。州人多故吏，罗立皆磬折。问我此去心，复有何施设。兴方顾诸老，谢尔相慰说。此度归来心，可共严陵说。"}