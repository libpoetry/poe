{"id":"1131692","title":"寿湖南宗宪五首","dynasty":"宋","author":"廖行之","text":"梅馀傲雪香，柳欲摇金丝。隆冬如许清，真宰渠物私。居然风景殊，钟此贤杰姿。政须鸿钧播，天意扶民彝。斯文不于政，体用方殊观。颇闻罢谋曹，渠肯先学官。而公独古意，首欲尊儒冠。果哉此道振，善俗良非难。湘俗日窳敝，嗜恶甘如饴。良心岂初然，物欲或迫之。经正则民兴，靡事穷诛夷。桑麻遂生业，四海治可推。伊洛有真派，渊源洙泗宗。蜀张日益远，言行将无同。于公见事业，吾党知适从。坐令千载下，竟识儒者功。欲寿人之情，而仁独也正。有能用其力，尽性以致命。公诚格物意，心静无不敬。却笑彼谈仙，区区较功行。"}