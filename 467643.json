{"id":"467643","title":"独坐二首","dynasty":"当代","author":"钱之江","text":"阁外秋深万类蕃，暂将衰飒认仙源。枯荷欲动银鳞没，变局随看白羽翻。偶放江湖宜有待，再来人海竟无言。半生赢得形骸在，永日苍茫独负暄。一角湖山野马歔，维舟独看海桑馀。图南已愧征鸿计，顾影翻疑遁世初。江树远摇灯火岸，孤光空射斗牛墟。飞霜先上诗人鬓，天意微茫欲问渠。"}