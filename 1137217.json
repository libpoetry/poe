{"id":"1137217","title":"满庭芳 其二 草窗老仙歌满庭芳寿馀，勉次原韵","dynasty":"宋末元初","author":"刘辰翁","text":"空谷无花，新篘有酒，去年穷胜今年。蛩吟蛩和，且省费蛮笺。闻说先生去也，江南岸、缚草为船。依然在，山栖寒食，路断却归廛。老人，三又两，清风作供，晴日生烟。但高高杜宇，不办行缠。几度披衣教我，二升内、煮石烧铅。休重道，玉龙无孔，夜夜叫穿天。"}