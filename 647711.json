{"id":"647711","title":"送县尹某人荐举复职","dynasty":"明","author":"王汝玉","text":"邑庠初励志，太学早蜚声。经学推先辈，文华厌后生。幕宾曾署墨，巡戍旧题名。薄宦浮沈久，频年宠辱并。自期成委致，何幸遇清明。荐剡腾丹陛，徵书下玉京。拂衣辞陇亩，被褐谒铨衡。复赞琴堂去，仍为花县行。莫言淹骥足，谁谓滞鹏程。百里讴歌洽，三年政绩成。天官称考最，朝士誉才英。日丽双龙阙，春明五凤城。临江开祖帐，出郭送行旌。南浦生芳草，沧洲长杜蘅。愿言持赠别，勉子树忠贞。"}