{"id":"684180","title":"送倪太守入计","dynasty":"明","author":"王弘诲","text":"诏起褰帷海上城，浮沉世路转分明。向来偃蹇二千石，此去逍遥九万程。召对定前明主席，赐金谁续汉臣名。堪怜叔度空来晚，肯许儿童跨竹迎。翩翩五马似龚黄，文采风猷世莫当。拂地碧油明海甸，朝天彩鹢动炎荒。赋平湿野无苌楚，政简清阴有芾棠。受计正元知第一，早持节钺报君王。"}