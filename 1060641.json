{"id":"1060641","title":"板屋","dynasty":"宋","author":"洪刍","text":"西戎板屋诗所录，瓯闽万里同风俗，风吟日暴雨所沐。巧匠引绳如解玉，溪民得之亟乘屋。既轻且坚尺度足，可怜童我南山木。君不见曹瞒邺下铜雀台，陶土作瓦何壮哉。台倾基平瓦尚在，凿为大研奇且瑰。君不见黄州使君誇竹楼，剖竹俛仰相绸缪。琮琤最宜雨中听，击考有类鸣琳球。铜雀幺么何足摹，箨龙燥轻易焚如。不如杉屋寿且姝，风雨不动何渠渠。嗟予抱衅谪蛮夷，如人体瑰欣解衣。数椽破屋亦不恶，仰见星宿相参差。鸱鸮作室庇风雨，鹪鹩巢林安一枝。凌云大厦鬼所窥，衡门之下可栖迟。"}