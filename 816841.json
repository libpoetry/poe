{"id":"816841","title":"秋柳四首","dynasty":"清","author":"蒋春霖","text":"疏阴缺处但斜晖，客燕枝空旧梦违。嫁得西风总无赖，晚凉还自著罗衣。脱叶凄凉糁玉尘，强扶残醉藉苔茵。烟条莫绾相思结，坐上青衫是酒人。记共桃花隔水栽，流莺曲路隐池台。而今门巷空秋雨，不见青丝白马来。怕劝清尊唱柳枝，香山老去鬓成丝。夕烽满地江潭冷，摇落天涯共此时。"}