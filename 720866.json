{"id":"720866","title":"送李子德检讨归养","dynasty":"明末清初","author":"尤侗","text":"高卧荆山三十年，朅来待诏赋《甘泉》。身依北阙君门下，梦绕西京亲舍边。抗疏遽辞彤管侍，归田仍赐彩衣旋。闲居频向燕台望，阊阖云深隔九天。都亭把酒送君归，渭水高堂志不违。筑圃正逢红稻熟，扶筇常看白云飞。未酬君命臣犹壮，暂解朝班世已稀。千里莼羹吴地远，自怜乡思欲沾衣。"}