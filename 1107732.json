{"id":"1107732","title":"席君从于洛城种金橘今秋始结六实以其四献开府太师招三客以赏之留守相公时赋诗以纪奇事光窃不自揆辄依高韵继成五章","dynasty":"宋","author":"司马光","text":"宜春果结洛阳枝，正遇耆明会客时。更引轻舟倚芦岸，香粳鲜鲙雅相宜。圆小香黄珠颗垂，结成洛邑重霜时。相公和气陶群物，不是寒温变土宜。君从好事不知疲，种子成株凡几时。摘献帝师三取二，自尝两颗且随宜。物不须多且赏奇，禦寒相见结庵时。江南江北徒虚语，尽信前书是不宜。弊居橘亦自南移，爱护栽培费岁时。前此实成酸苦甚，应由与德不相宜。"}