{"id":"1198697","title":"晋宣文舞歌二首 其一 羽籥舞歌","dynasty":"魏晋","author":" 无名氏","text":"羲皇之初。天地开元。罔罟禽兽。群黎以安。神农教耕。创业诚难。民得粒食。澹然无所患。黄帝始征伐。万品造其端。军驾无常居。是曰轩辕。轩辕既勤止。尧舜匪荒宁。夏禹治水。汤武又用兵。孰能保安逸。坐致太平。圣皇迈乾乾。天下兴颂声。穆穆且明明。惟圣皇。道化彰。溅四海。清三光。万几理。庶事康。潜龙升。仪凤翔。风雨时。物繁昌。却走马。降瑞祥。扬侧陋。简忠良。百禄是荷。眉寿无疆。"}