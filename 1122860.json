{"id":"1122860","title":"小亭落成都官有诗次韵以谢","dynasty":"宋","author":"洪皓","text":"我被儒冠误此身，公缘何事作流人。琼葩乍折香胜雪，玉版初尝暖似春。月桂他年应独折，琼林今日遂重新。披襟散发无妨醉，况有红妆二八陈。小亭偪仄仅容身，开宴添樽有主人。爽垲何妨当九夏，芳菲可惜过三春。休嗟芍药随风陨，待看葵花向日新。万里远来逢一饱，粗胜夫子厄于陈。"}