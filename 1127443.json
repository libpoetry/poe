{"id":"1127443","title":"观仲灵久雨诗且道余与公济吟从之意辄次韵奉和二首","dynasty":"宋","author":"强至","text":"诗兴句牵日日新，年光初破雨弥旬。旧游已得新工部，佳句今逢休上人。云外驰心关水石，江边搔首望星辰。泥深未爱寻山屐，谁与西庵杖屦亲。吟思那知岁月新，初莺啼雨早经旬。娟娟野竹通寒水，洗洗江梅冷照人。鹫岭并游劳梦寐，虎溪一笑尚参辰。千金褒字形篇尾，迹未相同意已亲。"}