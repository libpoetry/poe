{"id":"648818","title":"题画送欧阳广哲","dynasty":"明","author":"杨士奇","text":"往昔送子时，春冰洞地明。两京遂间阔，相望摇心旌。今年子重来，几日复南征。念子道路难，激我离别情。是时碧梧亭亭汎露彩，翠竹瑟瑟含秋声。踌蹰何以赠远行。子负挺特姿，潇洒梧竹清。岂不闻峄阳之产中琴瑟，嶰谷之材谐律吕。人生有志当大用，况遇明时事尧禹。常保坚贞德，不随流俗迁。不见溪头磐石重如山，时解出云腾九天。"}