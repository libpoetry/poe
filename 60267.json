{"id":"60267","title":"赠别南田杨子还晋石","dynasty":"明代","author":"卢柟","text":"我本卫川豪，君作燕城客。意气各千里，相逢在燕陌。燕城燕陌跨京华，青烟作帐银为沙。五侯龙马耀金鞭，苍螭宝带屈盘挐。层城日出歌钟起，绣户朱箔幌罗绮。遥忆夔龙集凤池，亦知卫霍矜戚里。笑倚青萍剑，耻上黄金台。昭王非帝胄，乐毅自凡材。燕丹空有心，荆卿徒悲哀。白虹没长云，易水不能回。瑶华翠葆浮云没，锦石雕甍秋后伐。古人已见覆苍苔，今人空对西山月。西山月出宫殿寒，坐愁白发惊飞湍。风云万里不相待，白羲垂耳蛟龙蟠。鸡鸣开九关，天狼若可攀。誓欲请长缨，系胡燕然山。长缨系胡心不朽，君去青山但挥手。落日天风吹海波，月明来劝一杯酒。酒中慷慨乐事无，据地酣歌玉唾壶。晋石山川为君迓，千岩万壑来长途。往日春光怀我处，奇花不尽相思树。葡萄露下余空醅，终日待君那能顾。沧洲今已暮，瑶草不知路。欲乘黄鹤一问之，为予净扫南田雾。"}