{"id":"796485","title":"买陂塘  西冷送春","dynasty":"清","author":"杨继端","text":"最难忘、六桥烟柳，清阴摇荡如许。东风吹得春来早，怎不系将春住。成寄旅。听记拍、红红唱彻黄金缕。深沉院宇。渐拾翠人稀，添香夜短，独自甚情绪。浑无据。惆怅莺啼燕语。韶光容易飞去。青山绿水还依旧，瞥眼顿成今古。伤别否。试问取、春归可是春来处。摧花落絮。又并作黄昏，疏疏淅淅，几阵打窗雨。"}