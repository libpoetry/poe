{"id":"111189","title":"张道玄天师画降龙图","dynasty":"宋代","author":"王淮","text":"老龙不识天有数，刚要为霖触天怒。天呼六丁驱下来，不容驻脚天街路。雷神伐鼓云扬旗，火鞭乱打列缺驰。海波起立一千丈，阳侯叫噪冯夷嘻。泥鳅土蟮妖鬼技，侧睨坳洼务得志。那知龙抱九土忧，弭角摧鳞潜出涕。哀哉九土毛骨焦，虾蟆蜥蜴担工劳。尔龙稳稳卧海窟，再莫多事生惊涛。海中虽无五花树，海中绰有宽闲地。朝吐扶桑白日光，暮吞细柳蠙霞气。我闻北周是太荒，一团阴气余无阳。何不衔取玉烛上天去，晒破鳌足八极俱辉光。"}