{"id":"1237236","title":"九日月下小酌咏怀四首","dynasty":"元","author":"曹伯启","text":"娟娟霜月净楼台，能照人生醉几回。桂子新香荐新酒，菊花留待后时开。宾雁来时燕又东，三年薄宦竟何功。晴窗偶读登楼赋，昨夜家山入梦中。官况凄其懒问津，秋光过却愈思亲。浮云苍狗悲游子，白酒黄鸡愧野人。花满东篱月满楼，一尊清兴滥风流。归来不及陶元亮，俗事纷纷欲破头。"}