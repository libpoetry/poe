{"id":"1143698","title":"杂兴五首","dynasty":"宋末元初","author":"方一夔","text":"由来势退不英雄，谁怨天公苦不公。虫臂鼠肝俱造化，草妖木怪尽神通。百年身世浮沤里，大地山河旷劫中。巧拙贤愚俱莫问，此生元只似虚空。老骨槎牙不入时，可看霜雪点须眉。短披樵褐形如鹤，长把农书手欲龟。饥饱生前皆有定，文章死后竟何禆。凭高欲说无人会，早暮南窗盼绿猗。冷看风涛起怒鹏，自惭无力逐飞腾。林泉襟韵清如水，儒素门墙淡似僧。凉与竹奴分半榻，夜将书奶伴孤灯。人生适意祇如许，玉署金门不用登。六月犹披紫绮裘，酸咸世味不相投。清泉绕屋声声冷，高竹依檐叶叶秋。挥汗读书如有慕，撚髭安字更何求。向无二事消閒日，谁遣先生一段愁。甘死蓬窗笑我痴，兴来况值夜凉时。閒中不觉年华促，归去方知宦路危。酒瓮沉沉倾玉瀣，簟筠细细蹙风漪。月残梦醒诗初就，枯笔长抛网蟢丝。"}