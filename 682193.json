{"id":"682193","title":"同朱可大廷平登岱八首","dynasty":"明","author":"于慎行","text":"终古名山奠大东，遥瞻云汉倚穹崇。千峰明灭天高下，万壑晴阴气郁葱。星土盘回元化转，仙闾缭绕百神通。真游五岳何当遍，首蹑烟萝上碧空。玉阙朱楼万仞端，六龙辇道倚㠝岏。悬厓翠磴云中转，垒嶂红泉树杪看。海色昽曈三观晓，秋声萧瑟五松寒。天门咫尺君应见，比似人间路更难。忽出尘寰赋壮游，试从九点辨神州。浮云直上千峰色，落日长悬万里秋。紫塞东临沧海断，黄河北绕大荒流。秦封汉禅成丘土，留与人间不尽愁。倚杖高临万玉峰，氤氲陆海散芙蓉。寒声半落天中雨，暝色低催涧底钟。金检谁探秦帝策，白云犹起汉时封。君看十二侯王地，能出神宫第几重。绝顶秋高上帝宫，茫茫一气俯寰中。地盘河济三州尽，天入秦吴万里空。玉阙光连星斗上，丹峰影落海门东。亦知真宰多相藉，许倚烟霄两剑雄。万仞瑶坛冷夕曛，斗边三十六天分。仙人洞府悬双阙，玉女神房切五云。游客自成梁父叹，词臣不草茂陵文。东皇旧握群生纪，海国河山翊圣君。高丘东望气雄哉，海色遥看万里开。三岛春波涵日月，五城仙气吐楼台。酒边影吸金银动，杖底云飞紫翠来。烟水茫茫徐福去，至今不见报书回。上宫夜色冷漫漫，月转层霄十二栏。大地河山银作海，中天楼阁玉为坛。虚无灵境箫声断，缥缈秋光练影寒。仙掌芙蓉看欲近，转从北斗识长安。"}