{"id":"807338","title":"水调歌头  新秋寄骥沙徐仲宣","dynasty":"清","author":"陈维崧","text":"秋色洁于雪，澄湛到帘钩。凭轩忆尔更剧，君亦念余不。记客泉亭草寺，闲弄吟篷钓笛，相与狎沙鸥。一笑别君去，四节忽如流。大江边、残照里，仲宣楼。烟波虾菜，料尔生计尽优游。此地孤城绝岛，长被蛟涎兔汁，鍊足一天秋。横竹吹阿滥，叫醒千古愁。"}