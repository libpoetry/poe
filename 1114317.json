{"id":"1114317","title":"次韵陆虞仲学士涂中咏雪","dynasty":"宋","author":"李弥逊","text":"可笑无毡老郑虔，甘寒忍喜咏丰年。飞花穿树春疑早，秀麦分岐瑞有先。白玉楼成迷万井，青云路绕认双川。轻缣窘幅终难状，却借骚人好句传。岁行去似客程兼，诗债新随雪阵添。唱绝郢人誇洁白，舞低赵女斗轻纤。寒威瑩骨胜三沐，爽气薰心解六黏。险语赓酬难自勉，旋乾吟笔尽更签。"}