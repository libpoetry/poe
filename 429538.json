{"id":"429538","title":"晨游龙潭","dynasty":"近现代","author":"黄浚","text":"初阳含清晶，筛绿被脩径。长松既礧砢，群石郁相称。微风吹山舆，冉冉度秋磬。水筒汨有声，远与寒翠亘。山幽林易绛，路仄语初定。渐高穷真源，绵邈合涧磴。俄凌桬椤杪，复得栏楯凭。青龙飞安往，遗此半亩滢。空令出山泉，混浊不能凝。西山病旷莽，幽窅独兹胜。回语素心人，一瓢惬新赠。"}