{"id":"520338","title":"孔明天下奇才也其八阵一图鬼神莫测出师二表王业所关奈何天不祚汉而星殒中军可胜叹哉陈寿作史以将略非其所长真缪论也予因登西山绝顶遥望五丈原甚迩且见一祠在林麓间即侯庙也以隔绝未得一荐牲酒姑以诗吊之","dynasty":"明","author":"朱诚泳","text":"斜峪遥连渭水平，当年伐魏此屯兵。人怜炎汉三分国，天夺奇才半世名。八阵风云今亘古，千年忠义死犹生。原头夜半瞻燐火，尚讶星流大将营。"}