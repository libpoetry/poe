{"id":"547081","title":"谢少傅蛟门沈公书问","dynasty":"明","author":"于慎行","text":"徙倚步中庭，仰见飞黄鹄。黄鹄自何方，遗我一尺牍。开牍见所钦，慰借温如玉。为寄双织成，无非锦与縠。卷书置怀袖，感叹不能读。匪无远道思，畏此川涂曲。间别十馀年，故情犹尔笃。欲以报绸缪，山云不可掬。天道有盈虚，人情多蹢躅。狐白岂不珍，褐衣亦已燠。苟存岁寒心，不在违所欲。"}