{"id":"1079249","title":"客居坐无茵褥宾至常苦之戏作","dynasty":"宋","author":"张守","text":"广文坐客寒无毡，少陵人来坐马鞯。胸中富等千户侯，不使囊中馀一钱。嗟予久客贫到骨，兀坐长恐藜床穿。才名未踏两公阈，穷愁何遽容争先。画饼端知不糊口，笔耕辄亦遭无年。愧无文茵荐佳客，促膝危坐如寒蝉。君不见汉朝博士能说经，五十馀席输戴凭。又不见袁尚索席藉冻地，不意头颅行万里。空榻萧然亦安稳，得失荣枯付天理。金狨覆鞍容坠伤，祸福由来相伏倚。"}