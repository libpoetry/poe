{"id":"1055853","title":"饮散留别希仲自江州倅罢归壁间挂庐山图约为象戏终席不果又约明日而才彻余遂行","dynasty":"宋","author":"李之仪","text":"密雨着地三四尺，斑驳云开日已西。坐来指点经行处，问我何年别虎溪。十分酒到一举尽，笑我强饮如登梯。灯火荧荧夜未艾，回首但觉娥眉低。今朝未食先破赵，明日凭熊欲下齐。门外马嘶独未起，据鞍才许趋鸡啼。"}