{"id":"27807","title":"奉献致政裴秘监","dynasty":"唐代","author":"皮日休","text":"何胤本征士，高情动天地。既无阀阅门，常嫌冠冕累。宰邑着嘉政，为郡留高致。移官在书府，方乐鸳池贵。玉季牧江西，泣之不忍离。舍杖随之去，天下钦高义。乌帽白絺裘，篮舆竹如意。黄菊陶潜酒，青山谢公妓。月槛咏诗情，花溪钓鱼戏。钟陵既方舟，魏阙将结驷。甘求白首闲，不为苍生起。优诏加大监，所以符公议。既为逍遥公，又作鸱夷子。安车悬不出，驷马闲无事。微雨汉陂舟，残日终南骑。富贵尽凌云，何人能至此。猜祸皆及身，何复至如是。贤哉此丈夫，百世一人矣。"}