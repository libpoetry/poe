{"id":"468091","title":"浣溪沙","dynasty":"当代","author":"蔡淑萍","text":"又听鹃声似去年，空山新雨晚风寒，拂人苍翠倩谁怜！回首前尘难一笑，待吟新句欲何言。轻烟如梦到人前。忍忆嘉陵逝水声，少年心事未分明，红飞泪冷梦难成。每羡轻云依故岫，宁思孤翼向沧溟？狂风吹往陇头行。一叶飘零瀚海隈，年年目断雁南回，故园消息忍闲猜！风雪牧归唯犬伴，荒原圃作畏狼来。但知劳碌不知哀。谁遣暖风枯柳边，垂垂细叶淡如烟，年时姿态未全删。止水无端澜骤卷，羁身可奈足难前。昙花一梦亦堪怜。勘破大千纷念休，何须泥爪苦回眸，桑田沧海自悠悠。情不悔多才患少，梦非无迹恨何由。但舒远目上层楼。"}