{"id":"694298","title":"挽敕总两广军务都御史郴阳朱公","dynasty":"明","author":"陈献章","text":"十年持节岭西东，奏疏金门月几封。都府清虚如到寺，家徒冷淡不随公。疮痍已拯人间溺，经略还收战外功。犹与后时忧馈饷，羡馀不以献重曈。发疏齿豁瘴天涯，已道头颅事可知。万里忽闻徵召起，九泉应恨乞归迟。事方年少常如钝，虑过时人忽似痴。爱惜饷军三十万，至今犹系陕人思。楚天春望思难任，生死交情秪自深。岂有鹏程高万里，故收骏骨破千金。姓名叨入黄公传，絮酒空怀孺子心。拂拭孤桐向明月，哀弦弹绝不成音。"}