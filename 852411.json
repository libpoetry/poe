{"id":"852411","title":"和仲蒙石龙涡","dynasty":"宋","author":"文同","text":"群冈压泾湄，于此聚众首。其间石屋露，远视若呀口。林端蹑縆上，却入势愈斗。围空竖古壁，阔可百人受。洪钟谁倒仰，巨瓮忽侧剖。层岩寒泉飞，绝巘怪树走。阴风喜复怒，野雾吞且呕。晴岚逼衣襟，欲住不得久。尝闻耕者说，自昔藏蚴蟉。当年救旱事，有记刻不朽。近岁灵恐歇，百祷无一偶。至今闾里人，不复来奠酒。"}