{"id":"622830","title":"落花行二首　乐府 其二","dynasty":"明","author":"郭之奇","text":"红花初艳白花飞，每疑春色护红辉。白花飞尽红花稀，春色无聊自渴饥。不闻春色解歔欷，颇怪花颜别瘦肥。花开春已至，春为花主共依依。花落春将去，花无春伴独何归。春去春来若见几，花开花落恨知希。雒水津头悲游子，沉香亭畔念娇妃。多情细雨分朝霭，作意轻风网夕晖。眼看春色在春扉，将残未残百片菲。燕泥空思碧缃帏，蝶粉难粘浮坠衣。风光从我莫依违，暂时相赏孰相非。我能举笔向春挥，青帝东门日正晞。尽收红白万花馡，肯令三春笑客微。"}