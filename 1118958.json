{"id":"1118958","title":"庆涂权尉三首","dynasty":"宋","author":"陈元晋","text":"袖中光焰吐青蛇，献策军门鬓未华。岂是轻身探虎穴，要将赤手拔鲸牙。向来笔研浑无力，此去功名正未涯。小试柳营新号令，六花排阵寂无哗。岁月遒于赴壑蛇，功名政要及年华。平淮犹自须裴度，钓渭那能老子牙。舞袖巧悬嫌地褊，酒杯相属记天涯。期君酣战秋风里，鼓率衔枚阵不哗。朝忧猛虎夕长蛇，吊战场文忆李华。自笑病来宽带眼，那能老去植幢牙。如君政合登东阁，顾我惟堪老北涯。宾主秋风南浦路，旗铃好听捷音哗。"}