{"id":"1129642","title":"颂古五首","dynasty":"宋","author":"释法忠","text":"马驹蹴踏非驴事，要使儿孙脚下行。三日耳聋犹可怪，谩劳灼卜听虚声。谛观五百生前事，不昧何如不落亲。因果历然殊可怕，人人尽道野狐精。展开两手当时说，大义流通满世间。莫谓入荒田不拣，而今到处草漫漫。曾到不曾到，且吃一杯茶。待客只如此，冷淡是僧家。"}