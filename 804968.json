{"id":"804968","title":"自题东园诗草","dynasty":"清","author":"徐汉倬","text":"微风北窗来，羲皇对床席。陶公有凉音，饥寒实驱迫。作者代有人，东皋起王绩。醉乡日高枕，逸气出秋壁。岂惟屏淫哇，亦复黜嘄噭。征事多滞响，写景饶秀色。蒸蔚为云霞，郁勃走霹雳。声诗与乐通，由瑟圣所饬。盛唐李杜兴，万象尽开辟。可怜千载下，何处弄笔墨。吾生竟何事，弱毫叹孤植。如游空山阿，寒溜冻幽石。腊尽春渐苏，冰雪滴余沥。遂成一脉水，中涵小天碧。遥见鲸鱼归，复何能为役。远海生波澜，蛟龙有窟宅。风涛中澒洞，乃万怪惶惑。落日收钓纶，回舟傍芦荻。"}