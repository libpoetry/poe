{"id":"811833","title":"移居小白村","dynasty":"清","author":"刘玺","text":"野居无事洛之干，一杖逍遥任考槃。青玉映筐挑马齿，紫云摇壁斗鸡冠。客登秋阁生毛羽，山向诗人露肺肝。林静月明高唤酒，又听渔唱过前滩。市烟隔岸四邻静，南北轮蹄路不通。秋色老添黄雀雨，雁声孤堕白蘋风。少陵诗卷兀相向，元亮酒壶谁与同。犹喜闲闲张仲在，钓竿长伴荻花中。"}