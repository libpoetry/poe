{"id":"1106068","title":"元献晏公挽辞三首","dynasty":"宋","author":"王安石","text":"文章晋康乐，经术汉公孙。旧秩疑丞贵，前功保傅尊。传呼犹在耳，会哭已填门。萧瑟城南路，鸣笳上九原。终贾年方妙，萧曹地已亲。优游太平日，密勿老成人。抗论辞多秘，赓歌迹已陈。功名千载下，不负汉庭臣。感会真奇遇，飞扬独妙龄。他年西饯日，此夜上骑星。宿惠留藩屏，馀忠在禁庭。音容无处所，彷佛寄丹青。"}