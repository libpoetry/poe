{"id":"774274","title":"耕山行","dynasty":"清","author":"梁成楠","text":"烈山焚长茅，漫天焚老木。老木中焚空，葺茅以为屋。茅根可伐，树根难斸。轮囷离奇不受犁，枉用驱来茧栗犊。春初种烟，夏初种谷。五月绿云收，八月黄云熟。深冬百昌尽，犹见蔓菁绿。山肥稍缩，树根稍秃。水工开浚，上引飞瀑。高高下下成良田，尽种黍稷与穜稑。山高水深，水不上陆。蔗园茶陇，足供饘粥。君不见塞翁之马有得失，耀德之陂旋反覆。耕山成败人岂知，知者天边两黄鹄。吁嗟乎，老农耕田不果腹，不耕村田耕山谷。山中豺虎食人肉，今日吞声向山哭。"}