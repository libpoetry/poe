{"id":"1102646","title":"郭元德席上赋红牡丹分韵得粉字五言十韵","dynasty":"宋","author":"俞德邻","text":"桑田变沧溟，黍宫杂蒿堇。霜台得奇葩，谁寄天津隐。褰帷窥董园，拨根认洛坟。亭亭一萼春，风露洗尘坌。朱缨粲赤瑛，绛蜡照红粉。庄严富贵姿，漏泄造化蕴。主人戏斑衣，领客醉芳酝。乔梓森南山，知谓游隐弅。缀席已形秽，哦诗谩营吻。起舞呼乌乌，君当恕杨恽。"}