{"id":"57775","title":"饮钱二孔周宅桂花下","dynasty":"明代","author":"王宠","text":"嘉树荫团团，团团露华白。本自招摇山，植君青霞宅。不意凌寒姿，占此瑶墀隙。高枝挂珠网，卑条敷绮席。萋萋布叶阴，茸茸吐花积。风飘远近香，月映盈亏魄。既集佳丽人，亦招隐沦客。幸承金樽荐，亲劳玉腕摘。歌曲出玲珑，舞袖随宽窄。条繁每罥钗，花落常点额。戏羽必成双，栖禽无单只。及此芳菲时，荷君千金惜。不醉且淹留，看朱已成碧。"}