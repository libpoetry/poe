{"id":"1123604","title":"任邱道中值雪赠权邑宰曹弋取道曹河间同僚也","dynasty":"宋","author":"赵鼎臣","text":"骅骝终日在道路，鹦鹉一生遭网罗。诸公但欲选才耳，明府其如多事何。釜中烹鱼莫仓卒，车下叩角徒悲歌。寄书请问皇华使，今日谁堪政事科。塞南塞北平如掌，冬后冬前暖似春。鸡唱晓声频送客，雪藏归路苦留人。论交自觉于诗薄，投分谁知与酒亲。恐被应刘来觅句，故看子建乞诸邻。"}