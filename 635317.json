{"id":"635317","title":"寄怀李祈年","dynasty":"明","author":"成鹫","text":"东南有旷士，道胜无欣戚。德容发天和，中怀渊以默。至人宰万应，与世罕城壁。楸枰蚤得名，樗蒲晚晦迹。安知中所存，天君运神力。繄余契夙心，别去山川隔。转蓬辞本根，惊禽靡宁翼。耿耿怀古欢，悠悠事行役。良晤日已稀，老大况相迫。君为椟中璞，我作他山石。寄言攻玉者，爱此连城璧。"}