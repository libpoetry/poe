{"id":"528844","title":"西岩歌","dynasty":"明","author":"陆深","text":"君不见昆山产玉高嶙峋，当年一片称绝伦。迩来几千载，元气酝藉含至淳。乃有参天卓地壁立之西岩，窅窱洞府栖仙真。春色桃花误流水，秋清桂树当月轮。紫芝瑶草满下界，祥虹瑞霭往往早暮相鲜新。箕山将让许，武陵聊避秦。远观田变海，昔传岳降神。自如先生古柱史，甲第华堂住其趾。少年风彩真玉人，陆家兄弟安足齿。满门忠孝世所希，江南数作鸣珂里。状元宰相应黑头，季弟今为天下士。大儿文学早作畿辅师，直言忠谏丹青里。小儿颖异似杨修，已署门生拜天子。有孙行年十六七，一举乡书众中起。珊瑚与珠树，过眼纷可喜。先生况是真仙才，酒尊常对昆山开。消除日月归棋局，舒卷丝纶有钓台。屦杖登山疾于驾，有时临海望蓬莱。玉耶人耶两难辨，但见秋容秀色远与鸾鹤相徘徊。五千道德閒常诵，三度蟠桃手自栽。只今七十逢初度，刚是浮生第一回。山中好风日，天末负趋陪。短篇遥当长年颂，愿借澄湖作寿杯。参天卓地之西岩，永与朱颜黑发相追随。"}