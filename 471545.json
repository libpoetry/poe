{"id":"471545","title":"东坡作戒杀诗遗陈季常，余和其韵 其三","dynasty":"明","author":"袁宗道","text":"三日不饮酒，无异蜗亡汁。一日不食肉，有似鱼离湿。放箸倏已空，一饱竟何得。口腹我所缓，性命彼甚急。浑沌笑蚶蛎，暗弱欺鸡鸭。血色蚀刀砧，腥烟蒸帷幂。不思味报身，铁网火洞赤。一念忏积愆，黑业立化白。譬如遇赦囚，钳铗换冠帻。戒刀殒虚空，魔王尽哭泣。世典不戒杀，竺书缝其缺。采毛可荐神，烹葵堪邀客。断杀从此始，无令冤垢集。"}