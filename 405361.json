{"id":"405361","title":"题纫诗集二首","dynasty":"近现代末当代初","author":"黄松鹤","text":"飞楼百尺倚云居，蘸海磨崖自著书。一代宗风今莫属，千秋文采竟何如。清徽意在琴言外，挥洒心降笔力馀。似此才华宁澹泊，绛纱人比六朝初。消息东南万里行，招开画笥动吟旌。一时风月誇声价，几处江山识姓名。咏絮可曾推谢女，书空徒复笑殷生。殊方独念斯文在，缥帙涵青出洛城。"}