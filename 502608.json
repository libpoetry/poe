{"id":"502608","title":"送别陈思孝赴天京兼寄董郑二先辈","dynasty":"明","author":"王恭","text":"沙口柳条色，沧波断归鸿。君承紫泥诏，西上蓬莱宫。忆君久抱干将器，三尺鹈膏未曾试。君不见骅骝叱拨人岂知，一蹴方看小千里。黄金不独累层台，宣室犹闻此夜开。郭隗已知天下士，汉文偏爱洛阳才。只今四海同车辙，万乘宵衣候明哲。报主应怀国士恩，承家莫负郎官节。郑虔况是槁门客，早晚龙池道相忆。仲舒三策已成名，阙下相逢亦寄声。青丝白马金陵道，酒幔河桥对春草。天朝此去故人多，江海谁怜布衣老。舟从故里莫停桡，春水桃花半落潮。自惭落拓空华发，看尔飞腾上赤霄。"}