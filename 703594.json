{"id":"703594","title":"示学人三十首","dynasty":"明","author":"释函可","text":"古人有良规，不可去斯须。隐微密自烛，非为外貌拘。束己若不足，束人贵有馀。苟非大圣心，恶能从勿踰。岂不闻哲言，水清则无鱼。根实枝乃茂，源深流自长。方寸苟自正，立世大堂堂。人誉我胡亲，人毁我胡伤。浮云一千里，难掩赫日光。大象踏兔径，达人略小节。大本但勿渝，安能事琐屑。硁硁然小人，闭口休辨别。大道如平砥，人自向高山。不知千万程，近在足趾间。出户复入户，何用苦烦难。粗粝亦充腹，破衲亦遮寒。身口本无多，知足又何难。纷纭世上人，至死不得閒。古人身上肉，今人足下尘。尘为人所贱，昔时曾自珍。幻躯何足论，所贵得其真。龙亦不在天，龙亦不在渊。飞潜信有时，神物无一专。莫为叶公好，头角空自悬。我从物则奴，物从我则主。物我本无分，茫茫失所据。反照识独尊，混然在一处。虽与物去来，不共物来去。人生各有病，深浅惟自知。百草不能至，扁鹊空攒眉。佛祖入膏肓，此病最难医。言亦不可甚，行亦不可极。行极无馀地，言甚无馀旨。大人处世间，常留不尽意。处安且毋喜，处危且无患。得失无定形，祸福掌一反。三复塞翁言，此心常坦坦。逆流易自持，顺流多失措。人世陷其身，不以危险故。君子慎平康，一步一回顾。入世毋强同，强同多厚颜。入世无强异，强异难独全。平生默自抱，不即不离间。少年易使气，俗物必遭吐。忽遇其中人，胸肝急披露。老大足和平，于世或无忤。泾渭难自浑，时复露其故。花不与蝶期，花发蝶自痴。世不与人期，而人自干之。遇物苟无心，纷然无是非。老人莫自伤，白发抵黄金。请看台下土，尽是少年心。晓起若有待，晚来何处寻。为恶祇自残，为善亦有数。善恶皆幻生，劳劳成今古。若识非幻者，无欣亦无恶。有作必有受，须知无受者。昔日与今时，互换形皆假。稽首狮子尊，痴人徒嗟呀。山翠亦有色，溪流亦是声。居心苟不静，山水是非生。请看金马门，谁辨浊与清。形骸暂相托，保护尔何为。一息苟不来，撇之去如遗。君看捣药人，谁能白昼飞。日用亦有限，世人重光辉。心计苦不足，倏忽西日颓。劳我一生力，营他眼前为。江海本无波，飙风不停吹。我心与境接，日夜纷交驰。若了心境幻，彼此不相知。行止镇相随，不识何面口。自古称上贤，只此无先后。可怜照镜人，迷头日狂走。见人学恭敬，坦率招时嫉。缛节与閒言，涂饰度朝日。安得古初民，相与宝真实。结交若如初，何必重雷陈。学道若如初，释尊满界尘。大法本无多，久长难得人。丈夫贵立志，万古只斯须。举步稍旁顾，寸地阻前趋。壮哉海岸人，蛟龙还其珠。尘生在毫芒，人鬼莫能窥。勿谓此纤纤，郁勃闭阳辉。不见沧海流，其初涓滴微。巨鱼争洪波，细鳞集蹄涔。巨细虽各别，共此朝暮心。我生复何营，空林张素琴。片云起前山，飞来复飞去。日夕众鸟栖，微风息庭树。我心与之然，淡寂冥群虑。子规啼不息，中情谅无极。鲜血流树枝，入地深一尺。去去复何云，月来山寂寂。"}