{"id":"188919","title":"次志宏韵督成寿置酒","dynasty":"宋代","author":"洪迈","text":"归耕食吾言，回首愧江水。方争扬子度，谁置穆生醴。邓侯倾盖旧，小寝艺桃李。走书约啗我，涎迸齧脣齿。朝来独何事，怒色剧染指。虽微射鸿游，顾有捩手鬼。平生谈天口，得酒便锋起。年来病不觞，但要讴贴耳。真成画蛇足，足就酒空矣。樊川吐怨句，想见紫云美。何时咄嗟办，一醉吾亦拟。噂沓听群儿，口实争笑鄙。"}