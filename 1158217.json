{"id":"1158217","title":"北禅院避暑联句","dynasty":"唐","author":"皮日休","text":"歊蒸何处避，来入戴颙宅。逍遥脱单绞，放旷抛轻策。爬搔林下风，偃仰涧中石。残蝉烟外响，野鹤沙中迹。到此失烦襟，萧然揖禅伯。藤悬叠霜蜕，桂倚支云锡。清阴竖毛发，爽气舒筋脉。逐幽随竹书，选胜铺苮席。鱼跳上紫芡，蝶化缘青壁。心是玉莲徒，耳为金磬敌。吾宗昔高尚，志在羲皇易。岂独断韦编，几将刓铁擿。天书既屡降，野抱难自适。一入承明庐，盱衡论今昔。流光不容寸，斯道甘枉尺。既起谢儒玄，亦翻商羽翼。封章帷幄遍，梦寐江湖白。摆落函谷尘，高欹华阳帻。诏去云无信，归来鹤相识。半病夺牛公，全慵捕鱼客。少微光一点，落此芒磔索。释子问池塘，门人废幽赜。堪悲东序宝，忽变西方籍。不见步兵诗，空怀康乐屐。高名不可效，胜境徒堪惜。墨沼转疏芜，玄斋踰阒寂。迟迟不可去，凉飔满杉柏。日下洲岛清，烟生苾刍碧。俱怀出尘想，共有吟诗癖。终与净名游，还来雪山觅。"}