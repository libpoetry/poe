{"id":"1136057","title":"观食叹","dynasty":"宋末元初","author":"方回","text":"里巷有穷叟，颓屋仅四壁。晨出暮乃归，升合赖筋力。何能致大嚼，所具但粝食。上以饫老妻，下以毓子息。每饭焉得饱，醯酱或弗给。欢然咀啖间，相对无戚色。谁家粗禄仕，粱肉颇丰殖。至亲本不多，辛苦养奴客。雕盘割玉脂，香甑淅珠粒。精腶及美糗，俊味岂易得。大姬挟怨怒，不举至日昃。小婢亦仰面，屏置若弃掷。政尔万金重，不作一钱直。主人敢兴问，翠眉愈烦啧。乃知钟鼎门，庖宰刀机赤。不如□□底，破铛煮荞稷。"}