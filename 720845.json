{"id":"720845","title":"南洲老人歌","dynasty":"明末清初","author":"张凤翔","text":"南洲老人好吹笛，铁管横江仅三尺。清风洒洒拂紫髯，水底眠龙时唧唧。江涛走石骊珠寒，列仙隐约呼云端。白榆历历不可拾，遗我一粒黄金丹。刀圭入口骨毛爽，两腋生翰脱尘网。银桥四畔水瀰瀰，拿斗扪天时下上。琅玕瑶树隐璚楼，广寒宫阙凝素秋。仙人倒乘九苞鶠，招我同此汗漫游。招我同此汗漫游，夜来改我江南洲。"}