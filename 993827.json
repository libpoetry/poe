{"id":"993827","title":"春日呈韩丈","dynasty":"宋","author":"章甫","text":"阳乌阴兔争驰骋，人世光阴刹那顷。玉盘生菜乱青丝，三岁公家吃春饼。前年班春池阳城，民物熙熙箫鼓声。去年转粟巡边徼，圣朝初下和戎诏。祇今塞下不传烽，野梅官柳竞春风。相从且作无事饮，莫辞节物来匆匆。明年上国春应早，棠棣阴中诗更好。诗成但遣阿买书，邮筒寄我江南道。"}