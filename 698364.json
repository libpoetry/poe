{"id":"698364","title":"雨行长沙","dynasty":"明","author":"凌义渠","text":"梦绕江蓠已半年，歘来秋闰接残缘。白沙赤岸真湘渚，泄雾蒸云亦楚天。愁看数峰迷落雁，骤逢一雨失鸣蝉。心情向此翻无着，但认孤光即杳然。日从山表见江空，侧影帆竿处处通。岩桂冷飘时送馥，渚莲寒尽不留红。小舆冲过烟随合，众鸟飞还意欲同。暝色渐深驿路晚，好将崖壑辨西东。"}