{"id":"976636","title":"奉和御制墨歌","dynasty":"宋","author":"夏竦","text":"昔造图书兮纪方志，铅黄丹漆兮初为贵。后世增华兮迈昔贤，松烟布色兮明且妍。一枝均赐官仪备，九子分形吉礼全。写功咏德盈缃帙，体物缘情遍绮笺。阴山潜璞兮琢金池，相须艺圃兮事攸宜。湘川青管兮束圆锋，并列璇台兮用本同。垂大训，述微言，孔墨之教兮长存。腾藻翰，赞仪形，渊云之妙兮惟精。上圣敦仁崇俭约，厥篚珍奇诏皆却。唯许隃糜岁贡臻，式彰文德化生民。"}