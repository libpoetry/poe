{"id":"518572","title":"谒颜鲁公祠","dynasty":"明","author":"张吉","text":"纤柔数撚春衣薄，惨澹风埃纷作恶。孤城道是古平原，感慨兴怀涕横落。禄山逆节初萌动，呀然锐气吞河朔。赖公兄弟举义旗，始畏诸豪谋掎角。两京逮没胡雏手，识者固知非贼有。谓应北顾雄武城，恐有如公议其后。兵非牵制敌不亡，沛公灭楚资彭郎。公功岂在李郭下，成败休论孰短长。输金委璧驯虎狼，莫知何状乃麟凰。兼陈辞旨悼耄荒，阴霾蔽日魂惨伤，呜呼殷鉴那可忘。"}