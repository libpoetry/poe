{"id":"1213089","title":"陪翟沈二文学岁暮登宴嬉台","dynasty":"元","author":"曹伯启","text":"一雨开新霁，长空绝点埃。眼明初出郭，心远乍登台。矮塔培黄壤，摧碑渍绿苔。几人遮日去，双燕受风回。稚柳沿新堑，神祠映古堆。翠峰依旧好，金菊为谁开。日夕牛羊下，天寒鸟雀哀。黄流随去住，元气接周回。风帚谁操执，云衣自剪裁。松杉诚异质，樗栎谩多材。效北衣冠变，平南士卒来。功名殊未已，伏腊迭相催。吊古情何益，哦诗愧不才。归欤风景暮，携友且衔杯。"}