{"id":"764332","title":"念奴娇 其六 送李云田往吴门，次留别韵","dynasty":"清","author":"王士禄","text":"昨来良会，喜长歌才已，短歌重续。杂坐挥毫纷气色，好手人思得鹿。大雅扶轮，小山承盖，慢戏非同束。奇文共赏，为欢真觉难足。就里才子君虞，文心肆映，绣结金还蹙。惆怅风流云散遽，忽忽摇魂送目。司马挑琴，鄂君覆被，君有兼人福。怜不羁旅，朔风吹老茅屋。"}