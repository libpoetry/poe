{"id":"660867","title":"芙蓉书舍为大司成瓯滨先生赋","dynasty":"明","author":"罗钦顺","text":"瓯滨先生读书处，先秋曾见芙蓉花。时来早作青云客，旧游回首天之涯。天之涯，海之角，书舍新成制纯朴。扁揭芙蓉贵有徵，芙蓉几度开还落。岁岁开花直待秋，红霞百丈媚寒流。向来底事开偏早，王气呈祥不自由。乡闱一举膺高荐，胪传及第人人羡。花有知无未可知，至今盛事传乡县。先生自是读书人，微言次第归经纶。功成合有还乡日，好持杯酒酹花神。花神得酒应增王，书香继继谁能量。但遇先秋一朵开，门前准备车千辆。"}