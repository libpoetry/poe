{"id":"1123863","title":"寄刘凝远丈二首","dynasty":"宋","author":"赵蕃","text":"清时二浙湖山主，合在公家不属人。求去非贪镜湖赐，归来便作许由邻。喜闻吾党有高退，顿使幽居忘贱贫。想见诗题硬黄纸，更无梦到软红尘。水云痛饮玉光诗，胜践那容俗子知。此乐祇今宁梦见，临风空尔费怀思。苏门长啸谁能和，赤壁成功顾已迟。当日唱酬谁复与，皆云骥子好男儿。"}