{"id":"968622","title":"满江红 其三 壬子秋社莆中赋桃花","dynasty":"宋","author":"赵师侠","text":"露冷天高，秋气爽、千林叶落。惊初见、小桃枝上，盛开红萼。浅淡胭脂经雨洗，剪裁玛瑙如云薄。问素商、何事斗春工，施丹艧。芙蓉苑，颜如灼。曾暗与，花王约。要乘秋名字，并传京洛。回首瑶池高宴处，桂花香里骖高鹤。但莫教、容易逐西风，轻飘却。"}