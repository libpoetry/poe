{"id":"1215168","title":"赠危观","dynasty":"元","author":"丁复","text":"冻雨洗馀雪，值别龙河上。借酒操公房，持觞竟蔬饷。龙河水南注，西逐秦淮流。海潮却南上，送客有行舟。向来抚州门，永怀临川彦。大兄金陵游，市西忽相见。闻名未识面，各复十五年。为欢两何如，绿发渐华颠。前年水门饯，金台烦寄诗。遥希九成奏，长忆五彩仪。周旋子长志，浩荡太史笔。召对会有时，归来定何日。令弟惠连行，客食曹公鱼。既领台官荐，还持府掾书。时年不相持，日夕辄屡过。政如见阿兄，每得慰老我。庭树长年青，池草亦春碧。自可缓羁悰，胡然动离色。在古有贫仕，居卑且娱亲。不闻刀笔起，竟是庙堂人。徇道独所期，徇时众不可。老夫终荷锄，下车灌园左。"}