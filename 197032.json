{"id":"197032","title":"清风十韵·溽暑迎秋尽","dynasty":"宋代","author":"钱惟演","text":"溽暑迎秋尽，凉飔逗晓回。起蘋初淅沥，猎桂更徘徊。欲引长烟素，微飘画烛煤。坠桐侵玉井，拂柳度章台。已觉云翘动，还惊月幌开。鲛帘移乱影，瑶瑟泛余哀。扇掩藏鸾羽，荷倾侧露杯。正当河正界，不待雨东来。自好抟垂翼，宁劳起死灰。楚宫谁第赋，宋玉最多才。"}