{"id":"1252454","title":"四景宫词","dynasty":"元末明初","author":"杨维桢","text":"漏痕新长莲花斗，龙池草色连沟柳。忆春还又怯春来，日日春情殢如酒。小床偷制锦回文，落地针声暗惊手。梦绕梁三白蝶飞，西园鼓子花开后。金刀落雪瓜如斗，小殿风来水杨柳。凤窠长簟不成眠，窃饮君王千日酒。传宣今夜吹玉笙，十指红蚕捻轻手。三十六竿调未齐，小倚琉璃御屏后。露下金盘湿星斗，池上乌啼千尺柳。秋题未写桐叶笺，春妆尚带桃花酒。十二帘开乞巧楼，小队金针穿好手。长生殿里记恩私，夜半牵衣挂楼后。黛螺新赐量成斗，画眉日画青青柳。长得君王一笑看，眠文不敢朝欣酒。盘珠夜制衮龙衣，红冰笋软呵纤手。坐听灯人报晓筹，二十五声寒点后。"}