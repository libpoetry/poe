{"id":"1057940","title":"题古器物铭赠得甫兼简诸友","dynasty":"宋","author":"刘跂","text":"往者李龙眠，监河国城岸。家多古时器，罗列供客玩。爵觚屡饮我，鼎鬲贮肴膳。到今李侯书，一展如对面。迩来三十载，复向赵卿见。收藏又何富，摹写粲黄卷。沈酣夏商周，馀嗜到两汉。铭识文字祖，曾玄成籀篆。颇通苍雅学，不畏鱼鲁眩。遂将传琬琰，索我序且赞。我衰心力薄，游不出里闬。孔怀忘年友，契阔异州县。深惭千里驾，请毕十日燕。诸贤共留连，更赖三语掾。"}