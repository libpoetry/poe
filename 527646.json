{"id":"527646","title":"田子行","dynasty":"明","author":"何景明","text":"君不见黄河西来北入海，千载却倒东南流。淮水如丝纳九曲，桐柏山作昆崙丘。我家清淮边，君家大河侧。开辟二水今合同，人生变化无南北。田子之生河降神，十五手掣生麒麟。二十辞家观国宾，三十谒帝为近臣。赤墀青琐日月上，金马银台河汉津。自矜一身遇明主，便欲登天叩天鼓。天门昼关守虎豹，云师屏翳西公怒。烟气缥缈随飞龙，电光闪烁笑玉女。太清星辰下罗列，欻忽阊阖生风雨。丹诚不回白日照，杞国忧天独劳苦。我持彤管只凤翎，浮沉帝傍近紫庭。文园著书久消渴，据地酣歌常不醒。长安少女花在侧，茂陵美妾空娉婷。汉皇不好相如赋，方朔谁知是岁星。爱君襟期特奇迈，谏垣给舍持风采。平生古今开万卷，摇笔风云动五彩。致君尧舜岂无术，许身稷卨终难改。袖中一扎谏猎书，三岁磨灭未见采。鍊石何时更补天，衔沙枉自思填海。君不见楚人当时不识玉，海客无心采明月。明珠暗投反按剑，白璧三献还遭刖。连城高价后始定，照乘奇光有时发。凤凰不及鸱鸮鸣，驽骀却笑骅骝拙。君不见长孺从来叹积薪，公孙布衣为汉臣。千秋开口取卿相，董生白头甘贱贫。万言不如一言重，直弦曲钩安可论。贾生何能善绛灌，任安徒事卫将军。我令与子俱落魄，过饮悲歌嘅今昔。咸阳酒客五花马，邯郸博徒千金掷。古来豪侠亦可喜，可怜圣贤皆厄塞。豫章干云世希用，龙泉贯斗人难识。神骏翻为辕下驹，冥鸿已愧笼中翼。出门与子常相忆，清淮大河见颜色。"}