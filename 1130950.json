{"id":"1130950","title":"春分前一日","dynasty":"宋","author":"韩淲","text":"沉沉听雨坐，瓶花养香梅。鼻观得此供，息定本气回。春阳已大壮，阴云尚难开。小窗千叶黄，眼尘一清哉。青青叶中兰，庭幽有馀芳。新葩明轻茎，知我春昼长。安得滋九畹，命骚与争光。风泛不须纫，深林宜永藏。细雨桃树枝，依流欲舒红。水深相发挥，倍觉多春工。从渠武陵源，不与人迹通。冯生天地间，我汝俱樊笼。柳已绿可爱，溪风更摇之。人居春气中，安知物熙熙。常年二三月，醉眼不自持。摩挲此瞢腾，老去今其时。草色老春荠，气数戚已分。流光生鬓丝，日暮江东云。故交本不多，零落那忍闻。墙阴雨凄凄，夕阳何时熏。"}