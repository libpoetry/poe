{"id":"129394","title":"次韵徐宰雪句","dynasty":"宋代","author":"方岳","text":"雪花飞尽江头芦，秋崖有屋窗未糊。嗅梅自可了孤寂，燃竹相与留须臾。传观玉帝整严卫，杂沓环佩纷前驱。梦随姑射扣瑶陛，身入阊阖排银铺。明毫一色宝阶净，端木六出琼林孤。绿章封事见名姓，白霓仙子轩眉须。乃知天喜爱民尹，分此雪与耕田夫。山川尽入古图画，园林已作春规模。逢船谁可载书共，松醪未拟炊书沽。金仆姑寒忆战士，玉玲珑暖无歌姝。煮茶安用碧跳脱，眠蓑自胜红氍毹。盟鸥久与说心腹，买犊大欠耕膏腴。频年岁入少生计，何日诏下蠲田租。甑尘但忧脱粟饭，瓯滑未议羹莼鲈。群公岂堪立仗马，贱子只跨寻诗驴。第令吾民不知馁，如彼蔡人何足诛。冲寒索米徙者众，啼饥载道携其孥。边烽有警事方尔，民瘼未轸天地无。辕门谁曳丈二组，羽书夜下尺一符。少迟兽狝渤海盗，当复蚊浮高阳徙。平淮有碑徜须刻，笔墨可但唐宗儒。"}