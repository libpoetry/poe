{"id":"1053778","title":"咏无核红柿","dynasty":"宋","author":"孔平仲","text":"林中有丹果，压枝一何稠。为柿已软美，嗟尔骨亦柔。风霜变颜色，雨露加膏油。大哉造化心，于尔何绸缪。荆筐载趋市，价贱良易求。剖心无所有，入口颇相投。为栗外屈强，老者所不收。为枣中亦刚，饲儿戟其喉。众言咀嚼快，惟尔无所忧。排罗置前列，圆熟当高秋。且以悦一时，长久岂暇谋。咄哉溃烂速，弃掷将谁尤。"}