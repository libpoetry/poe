{"id":"1068009","title":"黄冈尉钱绅种莲其上开轩榜曰起灵盖取鲍参军荷花赋超四照之灵本云","dynasty":"宋","author":"李彭","text":"平吴利在获二陆，我得斯人一夔足。明光射策卷波澜，灞桥新诗挟冰玉。只因心赏鲍参军，种花欲招千载魂。笔端有口不倚辨，尽付此花生气存。一代风流几顿尽，汉官威仪聊复正。觅句何劳梦惠连，解颐未用呼匡鼎。秋风蘋末助飕飗，花药应须让一头。何必嘉陵种嘉橘，始拟人间千户侯。"}