{"id":"1016653","title":"吉彬老二侄女绣普贤菩萨求赞","dynasty":"宋","author":"释昙华","text":"吴门吉彬老，寿年可及百。骨目清且癯，施为有标格。行步快如风，谈笑气不乏。穷之无他术，一味好佛法。每亲善知识，言下究生杀。家有二侄女，贞姿迥超拔。自幼不茹荤，晨昏常燕默。从容定中起，痛念十使结。显尘劫大愿，运针发五色。幻普贤妙身，应现四菩萨。等十方虚空，皎若揭日月。大哉白象王，群狐悉弥灭。当知妙殊胜，岂在别处设。若从自己求，犹如病作热。如是名正观，不尔是邪说。"}