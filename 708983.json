{"id":"708983","title":"贺新郎  懒真主人招宴花前用前韵","dynasty":"明末清初","author":"曹溶","text":"性癖宜山野。任嬉游、烟浓日淡，殢留花下。节到黄鹂枝头语，千万蛾眉齐嫁。馀一种、胭脂重画。生长唐宫风流态，远驮来、玉砌须娇马。花有恨，倩君写。君家已结桑麻社。为高朋、差排蛱蝶，草堂开也。冰濯诗囊无阿堵，堆积红香成榭。泛绿蚁、兰膏终夜。急雨惊吹檐前铁，叹春光、将谢无知者。一醉罢，且休夏。"}