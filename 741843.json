{"id":"741843","title":"太常仙蝶歌","dynasty":"清","author":"管干珍","text":"世间蛱蝶亦无数，仙乎独数太常署。自元以后不计年，适从何来何所去。昨冬长至除斋宫，奉常奏记关宸聪。诘朝栩栩出秘室，雪地顿觉春光融。官司惊告礼官喜，入视亲呼飞复起。锦函恭进香案前，五色云中阊阖启。召询始末天颜开，传观九列欢如雷。锡名仙蝶送归署，异数一日传金台。奎章煌煌记天笔，永与星云灿东壁。金鳌退食赐和多，《尔雅》虫鱼记难悉。我闻寿恺之世无瑞无，跂行蠕动归洪炉。燕知背岁龟献洛，游泳元化群伦俱。况当南交桂蠹西宛马，缅甸驯象纷来下。非关微物应时来，别有神明格天者。不然漆园之梦滕王图，银须玉拍随秋枯。何为此蝶独寿世，缺翅竟入承明庐。岂逢南郊告大有，有脚春生圣人寿。八旬天子庆无疆，祝嘏明年遍环薮。鱼潜太液抱珠游，鹿放长春戴月呦。蝶飞祇绕宫墙畔，不向罗浮海外求。"}