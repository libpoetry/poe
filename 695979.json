{"id":"695979","title":"送徐子与四首","dynasty":"明","author":"欧大任","text":"北还风叶稀，南徂霜鸿飞。念我携手好，别袂安可挥。吴波逗鱼素，楚关迎豸衣。逖矣赋行迈，留者歌式微。淮流我方溯，汉水君已渡。缨弁樊山酒，羽猎云梦赋。合沓二别峰，濏汨三湘路。离爱笃所欢，长波渺烟雾。送美川坁阻，羁宦岁年积。感君金石交，绸绣共昕夕。眷兹鄂渚游，况奉武昌役。芳馨入楚辞，一奏荆台侧。缱绻情不隔，栖宿理无恒。江水青枫落，烟皋白频生。南望葳蕤羽，北归翔紫庭。江潭振环佩，迟尔趋承明。"}