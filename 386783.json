{"id":"386783","title":"红情·奴子移芍药三本","dynasty":"清代","author":"樊增祥","text":"谁家烟玉。趁粉苞未吐，金鸦先斸。换叶移根，宛转风前倚修竹。可是伤春静女，都不掼、玉阶华屋。且乞与、细土清泉，低亚旧栏角。清旭。映窗縠。喜暖雨弄晴，翠枝新沐。细君暗祝，未要东风与拘束。忏却将离小字，刚换得、带围金簇。待说与、扬州梦，慢斟缥醁。"}