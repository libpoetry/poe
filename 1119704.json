{"id":"1119704","title":"徐南卿招饭","dynasty":"宋","author":"陈造","text":"徐郎陋巷四立壁，乘间亦戒宾友食。慈亲衰鬓不供剪，定卖春衣典书册。念君治具良骚骚，与渠侵早来得得。小楼十客不馀地，犹胜陶翁劣容膝。江西米?丝作窝，吴国香粳玉为粒。嗣宗阿戎各好士，笑颉羹鄙仍妇德。老子旅寓得此饱，勃郁诗情喙三尺。出门未妨雨垫巾，万屐声中缓归策。东邻客来每坚壁，西邻客来常蓐食。旅中一饱岂细故，偕举大事书之册。末路孜孜食眠计，外此敢忘戒在得。苏端向我颜色好，冲雨不辞泥没膝。居贫颇禁恶客恼，念子秤薪仍数粒。肺可用礿米可饼，并付馋僮饱君德。人谓裁诗等裁锦，拙妇渠能把刀尺。陶翁宜报苦未赓，搜搅肝肠闲倚策。白昼曲肱睨东壁，鸒斯空复贼粮食。晚途自笑砚生埃，少日颇尝韦串册。生世恐随草木腐，忍使功言两无得。长安宁无翕赩者，自疑有铁关腰膝。乐天任运时近酒，子房逃荣犹却粒。求穷我者迄未知，夫此谁怨夫谁德。拟访莺花豁襟抱，门外雨馀泥一尺。山阴不待兴尽回，掠面东风寒策策。"}