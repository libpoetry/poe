{"id":"768986","title":"莺啼序·说笔","dynasty":"清","author":"黄之隽","text":"毛锥愤然跃起，向黄生诮骂。我依汝、寒雪秋萤，每生鲜蕊如赭：枉劳却、霜颠杵杵，几回贬我西风价。愿退归泥冢，今宵与君辞也。欲答还惭，贱子有罪，幸中书宥赦。打蕉雨、常送凄凉，舍君谁伴长夜。益州来、鸾笺十版，邺中到、雀台一瓦。暂陪君、联个因缘，顺时聊且。他年脱颖，共尔高飞，厕玉堂金马。奉帝诏、撰词木芍，草赋长杨，一腕云烟，彩毫浓写。雕犀制格，镂金装管，珊瑚十丈镌为架。盥蔷薇、秋露垂垂洒。风灵雨怪，遥携蛇影龙魂，万里勇赴其下。朝回解橐，付与涛姬，许玉纤共把。惯用尔、双蛾青到，对镜工描，两蝶黄来，倚窗学画。芳津润汝，脂唇呵汝，鼠须麟角风流老，待功成、才劝中书驾。锥兮掩帽垂头，一笑而行，汝言尽假。"}