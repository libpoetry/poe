{"id":"57776","title":"送钱太常元抑祠祭显陵","dynasty":"明代","author":"王宠","text":"江汉朝百灵，绛节集鄢郢。兴园奠其阳，虹霓熠光景。象设开天庭，环卫森五岭。斋房产灵芝，玉醴出金井。神游驾虚无，剑舄存遗影。洒扫祠官虔，匕鬯皇情耿。太常典秩宗，精白一心秉。龙颜授玉册，殿上亲祗领。玄端佩冲牙，陟降瑶坛静。风清灵旗翻，天赤御气冏。宗禋日辉光，松柏载崇整。山河扶栋梁，虎旅肃藩屏。还轺告成命，弭节为俄顷。备闻古夔龙，密布金华省。仿佛弘治风，廷论多骨鲠。我辈饱藜羹，散发从箕颍。"}