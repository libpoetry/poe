{"id":"825717","title":"六月十七日挟味荃贻书彦强三贝子园观荷","dynasty":"清末近现代初","author":"郑孝胥","text":"荷香久乃闻，荷叶气弥满。初日加清凉，一碧已照眼。涩甘得殊味，袭人千步远。深红绝可念，风露凝未散。曲桥映高柳，纵望凡几转。雨余况无尘，渴障解舌本。神清忽坐忘，语妙涉奥衍。芙蕖莲菡萏，菂薏字尤典。生机何玲珑，造物巧莫阐。从人恣谛视，孰究顷刻变。岂徒比木樨，意会吾无隐。诸君熟《尔雅》，释草卷试展。却哂樊川文，女妇喻尤浅。"}