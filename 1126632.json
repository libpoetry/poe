{"id":"1126632","title":"代同官送方蛟峰二首","dynasty":"宋","author":"萧立之","text":"除书飞舞下元正，人在金鳌背上行。班笋步联黄阁近，橐荷先照綵衣明。文章华国三千牍，樽俎筹帷十万兵。宣室席前应有问，愿培元气厚苍生。蟠木离奇谁是客，讵图燕谷亦春风。方皋相马骊黄外，康节识花根拨中。投士泥途公为国，读书城旦我何功。只今一瓣南丰在，夹袋他年愿始终。"}