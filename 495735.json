{"id":"495735","title":"念奴娇 咏燕，和人韵","dynasty":"明","author":"陈霆","text":"卖花时节，正轻风园榭，弄晴池馆。绪语匆匆言不尽，穿得翠迷红乱。华屋门高，主人恩重，旧垒还堪恋。昭阳何处，望中清梦初断。长是泪洒东风，天涯无主，谁与寻方便。冷落孤身飘瀚海，倦翼不堪频展。绛缕年深，云轩事渺，老去知人厌。多情帘影，日高为我偷卷。"}