{"id":"529974","title":"挽刘大夫瀚","dynasty":"明","author":"徐祯卿","text":"耆旧日云瘁，斯人今则亡。高门自乔木，清望惜吾徒。久厌挥金誉，遥传奉使图。勤劳中外洽，醇介始终孚。历职参廷尉，纡金列大夫。俄闻去秦陇，早已忆江鲈。自耻为名累，非关索杖扶。角巾聊宴乐，园径忽榛芜。令子中朝贵，青云奋翼俱。苍茫凶问远，浩荡国恩殊。紫玺加封旧，黄金赐葬逾。死生三品遇，伉俪百年须。走送连童稚，飞旌出市衢。夜台浑寂寞，霜雪正膏涂。永与交亲隔，何言岁月徂。野风吹客泪，肠断更踟蹰。"}