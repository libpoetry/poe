{"id":"692028","title":"席上鼓饮歌送元美","dynasty":"明","author":"李攀龙","text":"翩翩白马度秋风，共醉胡姬酒肆中。舞剑吹笳歌出塞，送君朝发蓟门东。落日衔杯蓟北秋，片心堪赠有吴钩。青山明月长相忆，白草寒云迥自愁。风色萧萧易水寒，荆卿匕首入长安。怜君更向江南去，此地何人意气看。青枫摇落气悲哉，客有将归张翰才。东望三吴秋色里，挂天帆影大江来。碧天无尽白云孤，到日扁舟落五湖。不见蓟门秋草色，愁心明月满姑苏。"}