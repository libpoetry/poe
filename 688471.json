{"id":"688471","title":"凤庄八咏 晴原眺处","dynasty":"明","author":"祁顺","text":"宿雨初收日丽空，兴来移步凤岗东。四围景物登临下，百咏诗情指顾中。老眼直穷天地远，閒心应与水云同。素翁此处真堪乐，不羡身乘破浪风。古木坛中蔼绿阴，葛巾藜杖惯追寻。随行童冠从容到，列坐壶觞次第斟。春日恍闻曾点瑟，雄风如透楚王襟。素翁此处真堪乐，何用兰亭慨古今。隐隐山庄一径微，旧栽松竹尽成围。春苔带雨香粘屐，晓洞飞岚翠湿衣。几处亭台分野趣，数声鸡犬隔林霏。素翁此处真堪乐，布袜青鞋愿不违。闻说庄南景最佳，天然泉石巧安排。寒流曲折通沧海，碧玉崚嶒削断崖。点染丹青非画笔，牢笼风月是诗怀。素翁此处真堪乐，更欲诛茅结小斋。潇洒琅玕数百科，虚窗习静养天和。浓阴当座午方匝，清意入帘秋更多。风雨自鸣苍玉佩，尘埃不到懒云窝。素翁此处真堪乐，淇澳诗章任醉哦。潋滟方池着小亭，亭中风致十分清。云连树色高低合，天映波光上下明。当暑不知红日炽，投闲惟与白鸥盟。素翁此处真堪乐，坦腹长吟老一生。手植名花次第新，每从花底会宾亲。园林数亩浑如绣，景物四时都是春。香扑酒尊风作党，影侵台榭月传神。素翁此处真堪乐，多少秾华属主人。家有苏君二顷田，西风禾稼满庄前。才看碧浪浮平地，忽觉黄云接远天。场圃积馀香灿烂，饔飧炊出玉鲜妍。素翁此处真堪乐，击壤长歌大有年。"}