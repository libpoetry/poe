{"id":"411589","title":"纪梦从军","dynasty":"近现代","author":"唐鼎元","text":"朱仙镇前角声起，万丈战云压金垒。未捣黄龙气已吞，直取乌珠如孺子。撼山犹易撼岳难，一岳堂堂胜范韩。独立军门誓师旅，雄风烈烈吹大幡。将军揖客有古礼，参军进言似鱼水。誓复山河归大宋，一洗腥臊靖康耻。三军齐唱满江红，壮声浩气凌高空。戈戟如林指伊洛，两河豪杰来趋风。鱼丽阵前鲤庭比，全家从军古无此。无国那复更有家，博得三军心尽死。三军心死戴将军，泪落如雨沾衣巾。余亦涕泗不可仰，觉来哭声闻比邻。嗟哉，放翁常恨生不逢楚汉，擐甲横戈夜酣战。余生虽逢战伐时，未获军门按长剑。空将心血耗诗文，何时得建汗马勋。世间何事不为梦，情所注处即为真。岳家忠义动天地，千载记我唐参军。"}