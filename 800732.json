{"id":"800732","title":"夏寒","dynasty":"清","author":"徐昂发","text":"天地张阴机，日夕风雨横。雷霆暗不吐，萧条万象静。枕席霾雾宿，窗牖波涛泳。缊絮复启箧，绤衣尽除屏。凉入肌骨酸，气中藏府病。乘时妖厉作，钱镈无人竞。借问此何时，指牛看斗柄。温风不应候，其国少缓政。况复阴沴结，懔懔如冬孟。方今国用宽，陛下甚明圣。比岁膏泽降，凶札悯万姓。奈何厥罚寒，凭陵当火正。毋乃群有司，下意慢上令。大祲大㾐馀，征求恣考榜。刑峻伤天和，敛急剿民命。国家制廪禄，岂曰饲谀佞。愁云塞八荒，终夜心怲怲。"}