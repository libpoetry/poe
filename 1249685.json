{"id":"1249685","title":"过无锡口号","dynasty":"元末明初","author":"谢应芳","text":"丞相楼船搥大鼓，铁骑前驱猛于虎。纷纷鼠辈敢横行，与我官军战河浒。落日未落悬林梢，一天杀气风骚骚。官军纵火鼠入窟，太湖水阔阳山高。相君贤似唐裴度，岂无将军如李愬。兜鍪戴雪捣贼巢，一夕湖船可飞渡。我有一寸铁，愿作将军箭。将军三箭定阳山，湖水依然净如练。"}