{"id":"1194472","title":"田家三首","dynasty":"唐","author":"李建勋","text":"毕岁知无事，兵销复旧丁。竹门桑径狭，春日稻畦青。犬吠隈篱落，鸡飞上碓桯。归田起□思，蛙叫草冥冥。不识城中路，熙熙乐有年。木槃擎社酒，瓦鼓送神钱。霜落牛归屋，禾收雀满田。遥陂过秋水，闲阁钓鱼船。长爱田家事，时时欲一过。垣篱皆树槿，厅院亦堆禾。病果因风落，寒蔬向日多。遥闻数声笛，牛晚下前坡。"}