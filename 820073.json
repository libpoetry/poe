{"id":"820073","title":"纪梦","dynasty":"清末近现代初","author":"王易","text":"少梦多生人，老梦多逝者。俗云与鬼邻，此语齐东野。我从不寻梦，醒则如烛灺。非智亦非愚，焉能免挦扯。有时梦故友，琴书杂杯斝。有时梦乡园，霭霭纷榆社。有时梦流窜，翳树避奔马。独不梦太平，缘悭接宜榼。昨夕梦二亲，絮语话楸槚。心知幽明隔，有乐在泉下。晨鸡顿不情，痛泪枕边泻。所慕日已近，所恋日已寡。薤露与朝曦，皮骨馀一把。暂作梦中身，说梦可聊且。"}