{"id":"530891","title":"寄严维中","dynasty":"明","author":"杨慎","text":"美人在桂林，贻我金琅玕。高情与逸思，遥下青云端。相去万馀里，黄鹄飞犹难。湘滩何悠悠，衡麓峭增盘。击汰浥清泚，振衣凌巑岏。奇观洞前古，嘉藻留英翰。壮游轻路永，远别惊年单。梦泽流澌解，铃峰零露漙。遵途返星驾，会阙峨云冠。伊予婴夙疢，块然慕朋欢。愧彼桑蓬志，甘此藜藿安。怀书重端绮，佩言芬如兰。始愿爱青华，终期同岁寒。酬德遂有述，展歌情未殚。"}