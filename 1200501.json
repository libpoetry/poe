{"id":"1200501","title":"寄翰苑所知","dynasty":"元","author":"宋无","text":"多士当文治，明良际盛时。骚坛先佩印，策阵已搴旗。西极蹄千里，南溟翼四垂。疾雷天地破，崩岳鬼神移。学过《三都赋》，神超七步诗。阴何须大赏，鲍谢只平欺。尺璧光难掩，华钟响发迟。人游丹桂窟，凤哕碧梧枝。汉室方虚席，枚皋复擅词。数承恩诏见，趋赴重官仪。黄阁登清要，苍生息旧疲。星辰侵履舄，桃李傍阶墀。珂里豪家逐，铜驼乐部随。行歌金騕袅，醉舞玉参差。杜曲花偏满，蓬壶酒不辞。弓开射熊馆，剑倚化龙陂。秀彦居同采，轩车出共驰。侯门相杂遝，寒素独吁嘻。尘榻应容下，仙舟可待追。亦惭才莫逮，终负志难衰。攀附羞萝茑，徬徨向路岐。未酬题柱兴，徒抱练丝悲。幽谷音犹涩，盐车力尚卑。泥途淹騄駬，荆棘困黄鹂。睍睆还求友，腾骧却避羁。愁吟长铗伴，閒梦矮床知。缝掖今谁贵，乘桴任所之。短章非善颂，聊以展吾私。"}