{"id":"834085","title":"西子妆慢 纪梦","dynasty":"清末民国初","author":"易顺鼎","text":"狸梦侵凉，凤音传恨，人坐隔花窗户。秋星夜夜伴凭栏，悄相思、嫩寒波路。青鸾讯阻。怕珠海、孤帆难渡。话离悰、正仙蓬挂月，鬼桃吹雨。幽盟误。舞罢霓裳，飘泊都如羽。一镫摇碧出楼阴，认璇宫、那时烟树。箫台别苦。弹泪到、千红深处。劝侬归，似说花天无主。"}