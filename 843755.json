{"id":"843755","title":"二十五日为五妃殉节日，同云石祭奠，成诗二首","dynasty":"清末民国初","author":"许南英","text":"孤坟三尺掩蓬蒿，振响西风作怒涛。绝鸟荒凉埋故鬼，空山恸哭属吾曹。降藩辱祖生何恋，妃子从王死莫逃。一掬寒泉清冽甚，桂山山下荐溪毛。长啸西风赋大招，荒坟剥落转幽寥。魂归环佩西江月，气壮山河大海潮！奇节竟符天地数，阐幽尤待圣明朝。离离秋草王孙泣，寄语山民莫采樵！"}