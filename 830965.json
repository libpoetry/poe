{"id":"830965","title":"齐天乐  早蝉","dynasty":"清末民国初","author":"陈宝琛","text":"羁居又入蕤宾律，新阴蓊然槐柳。苦鹃愁听，荒蛙厌聒，琴曲迎薰初奏。冠矮似旧。任费恨声声，怎消长昼。不是先呜，变商容易落秋后。无情宫树一碧，况芜平梗泛，何限回首。露逐盘移，天留叶翳，高处犹容痴守。违山许久。剩对鬓惭衰，蜕身怜朽。别动经年，更烦相警否。"}