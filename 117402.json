{"id":"117402","title":"闻蛩有感·遥夜飞萤动秋思","dynasty":"宋代","author":"张耒","text":"遥夜飞萤动秋思，独卧空山惊晚岁。可堪六月已闻蛩，日暮咿咿响庭际。关河多风气萧索，碧树先秋早摇落。鸣机夜织常怨寒，白纻吴衫苦轻薄。年年促织谁最悲，堂上美人愁翠眉。清砧捣练对残月，玉箸啼红裁远衣。唐风诗人劝其主，行迈苦迟嗟岁暮。山城听汝已三年，三年白发多于故。飘飘秋梦到江湖，我欲东归鲙碧鲈。安能为尔将双泪，岁岁风前沾客裾。"}