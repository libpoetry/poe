{"id":"722133","title":"寄华阴王伯佐","dynasty":"明末清初","author":"屈大均","text":"君昔西归未送君，离心飞逐华山云。大家词赋人难及，名父风流子易分。消渴尚多松桧露，微官未愧鹿麛群。重来岭海知无日，尊酒依依忆论文。枉驾云林爱汝贤，贫家鸡黍及宾先。三秦羌弋须王猛，五岭神仙属稚川。渊静益深多病后，飞腾长忆未衰前。西飞几夕寻君梦，缭绕三峰紫翠边。"}