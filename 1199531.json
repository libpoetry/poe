{"id":"1199531","title":"神弦歌十一首 宿阿曲","dynasty":"魏晋","author":"无名氏","text":"苏林开天门，赵尊闭地户。神灵亦道同，真官今来下。左亦不佯佯，右亦不翼翼。仙人在郎傍，玉女在郎侧。酒无沙糖味，为他通颜色。北游临河海，遥望中菰菱。芙蓉发盛华，渌水清且澄。弦歌奏声节，仿佛有馀音。蹀躞越桥上，河水东西流。上有神仙居，下有西流鱼。行不独自去，三三两两俱。白石郎。临江居。前导江伯后从鱼。积石如玉。列松如翠。郎艳得绝。世无其二。赤山湖就头，孟阳二三月。绿蔽贲荇薮，湖就赤山矶。大姑大湖东，仲姑居湖西。明姑遵八风。蕃谒云日中。前导陆离兽后从。朱鸟麟凤凰。苕苕山头柏。冬夏叶不衰。独当被天恩。枝叶华葳蕤。泛舟采菱叶，过摘芙蓉花。扣楫命童侣，齐声采莲歌。东湖扶菰童，西湖采菱芰。不持歌作乐，为持解愁思。走马上前阪，石子弹马蹄。不惜弹马蹄，但惜马上儿。陈孔骄赭白，陆郎乘班骓。徘徊射堂头，望门不欲归。人生不满百，常抱千岁忧。早知人命促，秉烛夜行游。岁月如流迈，行已及素秋。蟋蟀鸣空堂，感怅令人忧。"}