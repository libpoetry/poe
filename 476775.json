{"id":"476775","title":"伤歌行","dynasty":"明","author":"顾璘","text":"青春欲去不可留，白日欲落花含愁。银鞍白马分明别，故苑夫容伤素秋。不惜红颜坐凋歇，可怜君恩难再得。夜簟香销巫峡云，寒衣泪落秦关雪。掩却青铜镜，不忍生尘埃。且留兰膏烛，有心莫成灰。风吹蓬枝往复回，去年团扇今年开。小物无情尚如此，何独君恩无去来。买赋无黄金，挑丝不成锦。欲因魂梦逐车轮，愿君莫恶珊瑚枕。"}