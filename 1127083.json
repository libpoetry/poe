{"id":"1127083","title":"鹧鸪天 其二","dynasty":"宋","author":"黄庭坚","text":"节去蜂愁蝶不知。晓庭环绕折残枝。自然今日人心别，未必秋香一夜衰。无闲事，即芳期。菊花须插满头归。宜将酩酊酬佳节，不用登临送落晖。西塞山边白鹭飞。桃花流水鳜鱼肥。朝廷尚觅玄真子，何处如今更有诗。青箬笠，绿蓑衣。斜风细雨不须归。人间底是无波处，一日风波十二时。"}