{"id":"431894","title":"闰二月九日弟子刘素和邀游农业试验场（二首）","dynasty":"近现代","author":"许家惺","text":"大好园林傍帝乡，一湾碧水树千章。非洲斑马澳洲鸟，寒带飞熊热带羊。鹦鹉架前巢翡翠，鹈鹕石畔宿鸳鸯。五州珍异搜罗尽，尔雅山经尚未详。杨柳楼台又一村，竹亭水榭营朝暾。琪花瑶草储温室，瑰货奇珍列畅园。铜鹤矶头窥碧落，金狮桥畔卧黄昏。深宫宝座乘华盖，古柏高槐拥禁门。"}