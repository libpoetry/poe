{"id":"95859","title":"晨起观雪·荒鸡号何多","dynasty":"宋代","author":"赵蕃","text":"荒鸡号何多，邻犬吠愈悍。初迷纸窗隙，旋失布衾暖。呼童户先启，走报雪且满。为言果羞明，若尔真待伴。须臾起孩稚，次第及衰懒。索衣乱襦袴，取酒忘濯盥。试观尚零落，骋目迷间断。青黄倏衰白，陵谷置平坦。灞桥欠驴蹇，剡曲无棹短。有兴不可乘，摅词讵能诞。"}