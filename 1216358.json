{"id":"1216358","title":"如梦曲哀燕将军","dynasty":"元","author":"卢琦","text":"芙蓉华，为谁好，洞房昨夜将军老。将军老去空铁衣，漆灯照寒人不归。宫锦袍鲜毡帐高，将军夜酌凉蒲萄。蒲萄力重醉不醒，美人独在珊瑚枕。海子头，谁家楼，绣帘高挂风悠悠。行人谓是将军府，将军不来罢歌舞。将军容，丹砂红，威风凛凛盖世雄。出门千骑塞行路，今日萧萧去何处。平村曲，春水绿，将军猎归曾此宿。将军一去成荒丘，依旧平村春水流。皂雕鹰，紫骝马，将军围猎平沙野。朔风萧萧吹野寒，将军战马独不还。将军功，世无比，皇都甲第连云起。将军一去空锁门，马上台边谁复存。如花人，樱桃唇，傍人近前丞相嗔。繁华日日笙歌送，世事悠悠总如梦。朝作乐，暮作乐，朝暮金盘空错落。昨日欲尽东方明，行乐未已悲哀生。"}