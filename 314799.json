{"id":"314799","title":"水龙吟·将之岭表，赋示暨南大学诸生","dynasty":"现代","author":"龙榆生","text":"十年湖海飘零，眼中何物令吾喜。狂涛怒撼，横流荡决，天胡此醉。几辈推排，无端歌哭，漫悲蝼蚁。但茫茫后顾，残阳谁挽，偷视息，真堪愧。惆怅天涯老矣。渺予怀、沧溟焉济。岁寒同保，鸡鸣风雨，待张吾帜。脱屣妻孥，关心桃李，知应有事。看三千水击，弋人何慕，展青冥翅。"}