{"id":"611325","title":"浮云妒月歌","dynasty":"明","author":"邓云霄","text":"秋空皎月扬清辉，银河避影群星稀。羽衣舞罢雄风起，玉杵敲残瑞露霏。谁言春有千金夜，月到中秋更无价。酌酒遥薰桂子香，开筵如坐琼宫下。此时秋色正澄明，此夜银蟾上太清。朗朗偏催希逸赋，娟娟先照亚夫营。良宵豪兴相挥霍，邀得嫦娥对斟酌。酕醄不惜玉山颓，潦倒宜倾金凿落。况当年岁丰，欢笑万家同。里巷争歌洒乐子，儿童群拥柚灯红。严城不夜明如昼，铁锁开关停玉漏。欣逢月姊靥偏娇，忽遇云师眉欲皱。云从何来自海东，或疑曾过楚王宫。招携巫峡阳台女，将向天南行暮雨。偶睹仙宫倚桂人，新妆妒杀霓裳舞。云如鱼鳞又草莽，苍狗白衣更殊状。搏弄平铺大地阴，奔腾尽把诸天障。杯停酒冷恨如何，翻作浮云妒月歌。故助砌蛩声惨切，深笼桂树影婆娑。银屏半掩窥云隙，似听嫦娥长太息。最恼今宵氛䘲遮，还同往夕妖蟆蚀。凄凉古与今，感叹一长吟。谁使蝇污璧，谁怜口铄金？万里九阍难遇主，逐臣离妾易沾襟。世态总浮云，哀歌心独苦。拟挥龙剑划云堆，更运风斤修月户。云兮云兮且暂休，放开霜月肃高秋。取醉此时虚北海，携尊明日上南楼。"}