{"id":"53598","title":"明发·膏车待明发","dynasty":"明代","author":"汪广洋","text":"膏车待明发，逶迤上河梁。亲朋罗祖饯，冠盖灿成章。迟予良缱绻，都门犹在望。条风被原隰，春日当载阳。鸣鸟余好音，杂葩纷众芳。鲂鱼始登荐，旨酒屡充觞。既醉复赆言，欲去故徬徨。维周仲山甫，王命慎所将。夙夜无有懈，庶几终允臧。斯言启深省，勖哉何日忘。"}