{"id":"885977","title":"上丞相平淮颂","dynasty":"宋","author":"邢凯","text":"皇矣圣宋，立国以仁。兼爱南北，爰暨介鳞。蠢兹逆全，假义徕臣。给以馈餫，列之簪绅。鹰饱别扬，浸无忌惮。边臣戕贼，居民涂炭。据我盐城，喻口植干。继逼海陵，恣为泮奂。玺书飞下，皇威赫然。声罪致讨，忿激普天。许之节铖，副以金钱。奋忠效命，谁不争先。粤有世臣，虏使元帅。罗致英才，虓将云会。贾勇摧锋，前无坚对。逆全授首，维阳城外。昔平淮蔡，惟断成功。至平泽潞，伐谋群雄。圣君贤相，视昔则同。山阳腥膻，一洗而空。钜奸伏诛，殊方仰德。鲸波不惊，狼烟永息。男耕女桑，四民安职。玉烛既调，金穰可必。圣君贤相，益固本根。广求民瘼，博尽忠言。屏除贪吏，澄浴治源。狂谋不起，国势常尊。一介微官，尝玷策府。颂我君相，或占古语。于万斯年，受天之祜。锡公纯嘏，眉寿保鲁。"}