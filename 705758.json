{"id":"705758","title":"游云岗寺","dynasty":"明末清初","author":"曹溶","text":"释氛理时服，顿辔西郊阴。荒陬非乐邦，得友谐所钦。猛志惜暇日，独居多伤心。选徒越农圃，敷席荫飞岑。欢宴不知疲，昃景招鸣禽。反顾丹甍高，诸天布黄金。凿石象祇园，双树垂清森。宁意甲马场，黯黯孤壑深。奔湍吹白沙，迫冬仍浸淫。徐悟区中隘，率性惟幽寻。行帐因风翻，长笛和哀吟。三复河清篇，覆爵还自斟。"}