{"id":"1117892","title":"初春遣兴三首","dynasty":"宋","author":"陆游","text":"烂熟思来怕热官，退飞心地喜轻安。舍鱼正可取熊掌，食肉何须知马肝。放眼柳梢初暗动，褪花梅子已微酸。典衣剩作江头醉，莫谓天涯苦鲜欢。大隐悠悠未弃官，俸钱虽薄却心安。人方得意矜蜗角，天岂使予为鼠肝。佳日剧棋忘旅恨，短衣驰射压儒酸。小桃杨柳争时节，载酒江头罄一欢。白发凄凉故史官，十年身不到长安。即今天末吊形影，何日上前倾肺肝。孤愤书成词激烈，五噫歌罢意辛酸。此怀欲说无人共，安得相携素所欢。"}