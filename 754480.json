{"id":"754480","title":"秋感","dynasty":"清","author":"钱蕙纕","text":"凉飙日夜至，落叶满平原。敷荣艳春节，萎脱馀秋根。客心易感物，岂不思故园。别离经万里，愁苦难具言。昔为掌中珍，锦幄施华轩。今作路旁草，稀逢雨露恩。飘零每自惜，患害仍朝昏。内养学玄豹，外术惭白猿。湘江有馀恨，纨扇多愁怨。黾勉修令德，迁延弭众冤。归云拥昃日，昏鸟向林翻。独立久延伫，忧伤谁与论。"}