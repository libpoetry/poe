{"id":"437094","title":"岢岚赋雪分韵得素字","dynasty":"金","author":"赵秉文","text":"闭门三日雪，荒城甚无趣。土屋多半颓，鸡犬迷牖户。云端高青荧，天色易晚暮。寒迷日车辙，清绝坤维柱。竹藏冻虺蛰，松摧老蛟怒。饿鸢嚇痴雏，饥鹰迹寒兔。野人市樵苏，不辨入市路。蹇驴局峻坂，愁见冰河渡。阳衰理必复，天地岂终冱。伫看黄云晴，飞屑落高树。"}