{"id":"196632","title":"为旃檀像赋","dynasty":"宋代","author":"家铉翁","text":"稽首古旃檀，曾共释迦语。旃檀释迦面目本来同，真身幻身何事相尔汝。如人对镜照形像，拱兮揖兮若宾主。须臾人去镜亦空，尔影我形两无睹。木人漂流宇宙间，神通妙用归何许。万人从渠索释迦，求福有时与福遇。佛如明月行太空，向曙俄然不知处。痴人竞向波间觅，波间本非月所住。真邪幻邪两忘言，如来无来亦无去。君不见佛书九译来中原，妙处乃以无言传。莫道旃檀有口不解说，非说之说三十二相全。"}