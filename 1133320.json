{"id":"1133320","title":"予久客思归以秋光都似宦情薄山色不如归意浓为韵言志约金溧诸友共赋寄钱唐亲旧 其八","dynasty":"宋末元初","author":"仇远","text":"去郭十五里，翼然屏风山。上有看经院，创始升元间。山润易生云，竹嫩未作斑。登高佛阁小，四面青回环。空门事弥多，永日僧不閒。归径路委蛇，班荆履孱颜。信美难久留，道远足力悭。遥知故山月，问我何时还。"}