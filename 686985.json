{"id":"686985","title":"定上人屡约游山不果近承寄示送孙景贤诗未及和答因刘进士仲炯游青原山赋此奉寄","dynasty":"明","author":"刘崧","text":"孙宰游山日，僧房赋别时。有诗还念我，何处定逢师。云甃虫书叶，霜林鹤满枝。来游知不厌，空负数幽期。送客青原路，思君白下城。雨花曾听法，贝叶旧知名。学道耽幽趣，忧时累俗情。莲峰几百丈，霜月想泉声。"}