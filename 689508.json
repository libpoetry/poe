{"id":"689508","title":"追和刘秀野诗韵","dynasty":"明","author":"吴与弼","text":"十载劳经营，得卜寒泉麓。虽乏囊中资，幸安一茅屋。桃李君自花，风月吾人独。侨居非素心，言归事耕读。我居清溪曲，绕屋罗青山。白云自来往，脩竹无柴关。翘企古人躅，逸驾容追攀。悠然一瓢饮，不知有尘寰。莫春春服成，嬉游吾所爱。至哉浴沂心，斯言不下带。浩荡六合间，彻视宁有碍。何事千载馀，兹境稀能会。夙昔闻太华，耸拔何其尊。未遑游汗漫，流传少陵君。群峰无远近，环立皆儿孙。何当脱尘鞅，胜览跻青云。樗散竟奚为，无禽怜旧井。夙志成蹉跎，星流百年景。俯仰起遐思，空嗟圣途永。闭关事微阳，残魂此其幸。我思君子为，洪钧岂小补。化日舒以长，仁风被寰宇。下视驩娱如，区区焉足数。安得千载人，谁知此心苦。王者大如何，乾元物资始。亭?一何心，家家自桃李。固不令人怒，亦不令人喜。帝力何有哉，皞皞皆仁里。素心在丘壑，衡茅隐松萝。时访李邺侯，或亲郭橐驼。空谷响樵唱，绿野喧农歌。暝然日之夕，不乐复如何。恭默观我生，兢兢虞逐物。立志在有为，固当有所不。图史娱朝昏，云霞媚岩窟。吾道卜终焉，何心于象笏。人生何所贵，贵在为丈夫。古今表表者，脂韦岂良图。风霜竹凌厉，冰雪梅清癯。壮志一少懈，焉足为有无。"}