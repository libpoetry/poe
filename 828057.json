{"id":"828057","title":"散原先生来湖上次日蒿老亦至遂同游虎跑泉","dynasty":"清末近现代初","author":"陈曾寿","text":"二老经岁别，世乱积幽疢。相逢在名山，一笑乃至矧。霜姿不改度，取證寒泉影。山光秋正浓，高树沃丹顶。涧流自磬钟，激翠上襟领。虚堂倚悬崖，削铁石骨整。岚气浮长廊，清寒入瓯茗。还寻济公塔，灵迹仰昭炯。为齐涂割观，遂壹冤亲等。褊心不能回，学道愧无忍。适野情暂移，随杖坐忘暝。依然广长舌，送客溪声冷。"}