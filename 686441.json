{"id":"686441","title":"缭丝灯次李西涯杨邃庵二先生韵二首","dynasty":"明","author":"归有光","text":"圣朝威德务怀柔，万里滇南比内州。邛竹多年通市易，宝灯今日盛传流。僰人技巧新曾见，织女功庸久未酬。却忆当年李学士，玉堂诗酒坐淹留。灯火长安照夜红，丰年乐事万方同。四夷离韎归鞮鞻，南海珠玑属妇功。绮縠清英呈妙像，空方纤丽见精工。泰陵内直诸元老，都在春风湛露中。"}