{"id":"1236691","title":"题西庵所藏佛牙二首","dynasty":"元","author":"耶律楚材","text":"殷勤敬礼辟支牙，缘在西庵居士家。午夜飞光惊晓月，六时腾焰灿朝霞。一番顶带因初结，七转生天果不差。庸士执方犹未信，防风安得骨专车。旃檀奁里贮灵牙，来自中天尊者家。瑩色冷夺秋夜月，真光明射晚晴霞。本同舍利元无别，疑是金刚事有差。犹忆广长舌左右，咀嚼风雨震雷车。"}