{"id":"737013","title":"新妇篇答雪堂 其二","dynasty":"清","author":"吕履恒","text":"桑条明沃若，鶗鴂声欲展。提笼陌上行，盈盈衣露泫。伯姊念孤征，导我步凌缅。中心既绸缪，言笑亦游衍。三月采青蒿，四月簇黄茧。将为公子裳，区区效不腆。同居向三年，君忽被驱遣。不敢出中门，心与车轮转。凉秋八九月，木落枯蓬卷。不惜道里寒，终身事未蒇。舅姑祝悦康，儿女愿黾勉。君怀亮孔深，我绩日犹浅。海畔亦逢君，携手望高巘。衣裳非旧时，容色尚婉娈。皎日会东出，谷幽当自显。"}