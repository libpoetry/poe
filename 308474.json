{"id":"308474","title":"绛都春·己未立春，珠院听歌，同东篱诸子","dynasty":"清代","author":"陈洵","text":"烘炉润鼓。渐春到镜奁，明珠先曙。汉苑洞箫，初试东风，流莺语。吟壶曾结神仙侣。共欢夕、梅边尊俎。岁华依约，红裁翠剪，彩花钗股。休负。双鬟为识，乍回首最在、骄尘红雾。蘸语夜潮，回烛风廊，凌波步。霓裳新按云韶部。便不是、常年宫谱。会看声动枢南，唤雷启户。"}