{"id":"751231","title":"春堤试马图为何润夫京兆题","dynasty":"清","author":"张百熙","text":"东风绿尽西湖树，春好凭谁觅春去。得意何郎试马来，寻春直到春深处。绣勒锦鞯新凿蹄，一鞭花雨草萋萋。天然画景垂杨路，知是苏堤是白堤。飞鞚翩?疾于鸟，骏马才人争騕袅。可怜绮陌艳阳春，不见离宫旧时道。御道当时迤逦开，南巡仙跸扈龙媒。羽林万骑从天下，天厩骅骝尽轶材。雨骤星驰人事改，宫门冷閟湖山在。萧条林壑鸟呼风，盛事真应旷千载。寒日铜驼感慨中。乾嘉荏苒到咸同。黄尘蹴踏兵戈起，百战才收汗马功。遗踪划尽繁华歇，擪笛声凄唾壶缺。莫问龙盘九殿云，更无鹤守孤山雪。尊酒流连退省庵，幽寻我亦旧停骖。南屏钟动淹归辔，韵事无人写夕岚。君心清绝侔冰玉，选画徵诗灿成轴。一眴春游二十年，年年梦堕西湖曲。去住休论今昔情，壮怀如月向君倾。据鞍顾盼英雄事，君不见麟阁云台万古名。"}