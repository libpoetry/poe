{"id":"209354","title":"猛虎行·北平山头羽穿石","dynasty":"宋代","author":"陈杰","text":"北平山头羽穿石，将军醉眼横夜色。高堂白昼坐眈眈，想见负嵎俱辟易。铜环锁深双古槐，霍地啸舞含风雷。三生得非故人积，变化为我腾空来。目光射庭威百步，童奴近前初不怒。再三未敢尺箠麾，生绡张罗红打围。头如可编须可捋，约莫留皮是浑脱。世上丹青得许神，向来叶公龙乃真。笑渠槛中直摇尾，不动齿牙犹咀尔。乾坤意气空峥嵘，饥鼠倒齧云母屏，论功有不如狸狌。人间猛者何暇像，韩公歌行最知状。"}