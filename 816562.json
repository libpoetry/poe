{"id":"816562","title":"近事杂感","dynasty":"清","author":"曾广钧","text":"东瞻渤澥扶桑表，左股勾骊外患深。八部芬兰临鸭渌，一江舟楫逼鸡林。让王空自联民望，战士何尝有斗心。闻道变生虾岛后，至今犹贡乞和金。诸天世界尊龙象，今日山川孕豕蛇。南牧朱波窥藏地，西流黑水入恒沙。圣谟未许挑疆敌，贤劫居然到佛家。别有奇谋存属国，三年转粟赖褒斜。赤乌三匝绕披香，丙夜融风近柏梁。鲁叟不讥宣谢火，武皇终用越巫方。露台尚惜中人产，云物谁书大史祥。终是圣明能罪己，待看修省格庭桑。紫色虽熸芒砀气，绿林方轸杞天忧。虬髯谈笑窥全局，虎迹纵横走半球。始信埋轮非上策，由来曲突见深谋。尧河汤旱消灾沴，好解长刀买犊牛。"}