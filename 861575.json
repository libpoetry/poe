{"id":"861575","title":"次韵分宁罗簿赠行二首 其一","dynasty":"宋","author":"王炎","text":"刚肠厌徇俗，老眼饱阅世。读书学经纶，亦颇识一二。妄意糟粕中，啜哜得馨旨。终然不可用，落落多左计。慨念古人远，莫救吾道弊。脩溪有短簿，今代习凿齿。贻我琼瑶章，有美而无刺。内视才具短，不能尺有咫。赠言虽甚宠，借玉恐未是。公等必飞扬，我老惟退避。"}