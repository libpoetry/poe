{"id":"711850","title":"广州客舍夜雪歌","dynasty":"明末清初","author":"陈恭尹","text":"季冬二十日始暝，玄云四塞天气凝。小雨初从屋角来，渐觉萧萧骇群听。开轩出立白照眼，把烛低看雪填径。纷翍相属声更希，委积争高色逾瑩。童子盛归锦袖中，主人为续清尊兴。千卮酬酢未颜酡，百巧雕镂随手应。入馔犹疑虎作盐，迎春不数银为胜。夜深气象惨更急，卧久衾裯寒不瞑。俱言黍稷兆维丰，满把琼瑶晓相赠。从来见少怪者多，亦似西人惊海波。岁维丙午日亦丙，支寅时戌还相加。南州炎德济以水，此物或匪干天和。将无治世气自北，却恐侵人鬓先白。俟河之清尚有时，如粤之雪难再得。如粤之雪难再得，为君作歌兴殊极，彼苍此意谁能测。"}