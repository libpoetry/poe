{"id":"314809","title":"贺新郎·用张仲宗寄李伯纪丞相韵赋呈不匮，兼示大厂","dynasty":"现代","author":"龙榆生","text":"梦逐寒潮去。望中原、重遮岭树，静临江渚。将帅何人思宗泽，岸上不闻呼渡。渐报得、边烽几处。我欲为公罗豪俊，待他年、好击平蕃鼓。要起趁，荒鸡舞。蓬莱此去无多路。试评量、衣冠上国，肯为奴虏。似血红棉擎高干，斯意凭谁共语。细领略、异方风土。白下敧眠时难更，问诗人、果合南迁否。憎短翅，阻冲举。"}