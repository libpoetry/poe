{"id":"1178252","title":"寄张籍","dynasty":"唐","author":"孟郊","text":"未见天子面，不如双盲人。贾生对文帝，终日犹悲辛。夫子亦如盲，所以空泣麟。有时独斋心，髣髴梦称臣。梦中称臣言，觉后真埃尘。东京有眼富不如，西京无眼贫西京。无眼犹有耳隔墙，时闻天子车辚辚。辚辚车声辗冰玉，南郊坛上礼百神。西明寺后穷瞎张太祝，纵尔有眼谁尔珍。天子咫尺不得见，不如闭眼且养真。"}