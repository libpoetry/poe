{"id":"768399","title":"台城路 送桃乡农归长水","dynasty":"清","author":"龚翔麟","text":"江城又是经年别，中山柳疏多少。院雨梧桐，池香菡萏，赢得凄凉怀抱。乡程更杳，纵有梦难寻，鸳鸯湖小。水驿西风，这番输尔赋归早。一绳新雁横处，霜林飞小骑，鞭扑红枣。鸦觜锄儿，鸭头艇子，摒挡还家诗料。柴门闭好。怕楚尾勾留，雪中才到。老屋花南，蜡梅应放了。"}