{"id":"721879","title":"儿明洪生日示之","dynasty":"明末清初","author":"屈大均","text":"二月生明日，悬弧是汝期。豚儿惭教少，骥子恨生迟。衣薄吾空问，春寒尔不知。父书能尽读，深望长成时。九龄犹失学，汝懒岂吾儿。名父难为子，贫家未得师。诗书虽不好，纸笔亦同嬉。弟妹多欢笑，须令祖母知。角髻双垂小，桃花戴亦宜。犹令作娇女，未敢说佳儿。九岁蒙难发，三经读已迟。图书吾畎亩，望汝更耘耔。苦汝因高节，饥寒更几时。敢求儿智慧，但望我耆颐。成立那能早，慈威亦未迟。十年吾杖国，看尔有孙枝。"}