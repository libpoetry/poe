{"id":"285133","title":"绮寮怨·不信琴弦凄断","dynasty":"现代","author":"胡士莹","text":"不信琴弦凄断，夜台秋雨声。记大陌、并骑分鞭，天涯路、共感云萍。如今山河邈若，寻诗地，败壁题泪盈。叹酒边、聚别匆匆，枫林梦，月黑愁更明。可念鹭鸥旧盟。烟尘障眼，沧波那许逃名。夜笛休听。忍回首、十年情。魂归冷云华表，恐化鹤、也心惊。西风满城。棠梨落尽处，看又生。"}