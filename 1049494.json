{"id":"1049494","title":"和徐之才浮萍","dynasty":"宋","author":"冯山","text":"潇洒春容静，飘摇水性柔。根从何处起，身任此生浮。得地轻依托，随波旋去留。潢污深不采，溟渤望空悠。花蕊看还落，蕉心久未抽。岂知经夜雨，便欲障江流。晚入吴歌唱，晴邀汉女游。翠连芳草渡，寒映绿杨楼。碎剪神工巧，平铺泽国幽。微躯焉足道，浪迹更谁收。踏破閒行鹭，冲开暖上鳅。但能知委顺，何用校稀稠。谩欲通河汉，宁虞践马牛。迸从菱芡密，如把芰荷揉。寂寂苔成阵，纷纷芥作舟。屈骚遗故事，湛赋壮前猷。蛙跃沾双股，龟行蔽六眸。联居如有守，远近亦无求。别浦千重恨，吟塘万点愁。生涯随所寓，细域浩难筹。野色宜茶灶，仙姿泛酒瓯。清芬传涧沚，馀思满汀洲。暗与莼丝结，多为荇蒂钩。岂专嬉雁鹜，自可覆蛟虬。助赏名园侧，含悽古道周。纡回差胜梗，汨没尚怜沤。赴急如趋市，逢枯类转沟。吉祥兴霸业，美荐格神休。为爱常青眼，难题几白头。新篇盈巨轴，牵强岂能侔。"}