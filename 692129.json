{"id":"692129","title":"许殿卿郭子坤见枉林园","dynasty":"明","author":"李攀龙","text":"明时再婴疾，隳官此悠悠。永言命沮溺，二子乃从游。田家何所有，樽酒结绸缪。散发坐园中，辘轳牵寒流。击我青门瓜，聊且充庶羞。雨气荡暄浊，披襟御南楼。开轩纳山色，馀映一以收。云霞罗四隅，烟火蔽林丘。伏阴秀禾黍，饷妇媚田畴。西望华阳宫，若见清河舟。登临信亦美，旷然销人愁。愿君爱景光，多暇还相求。佳客即良夜，此会安可期。结发为兄弟，晤言今在兹。层台挺浮云，河汉宛其垂。积阴濯列宿，三五正参差。前山殿影乱，雨势坐已移。皎月出平陵，徘徊当照谁。清光澄暑气，飒若撤长帷。潦水明树间，流飙澹华榱。零露响空林，蟪蛄以鸣悲。世路良独难，斗酒多所宜。达人忌荣名，千载同一时。"}