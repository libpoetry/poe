{"id":"48707","title":"送朱明善少府","dynasty":"明代","author":"杨基","text":"胙城主簿冰雪骨，天阔霜清见飞鹘。家住西湖第一桥，半生诗酒笙歌窟。斜肩兜子总宜船，九里松阴十里莲。松下看山船上宿，小娃随索卖花钱。莺娇蝶妒春如绮，一夜东风变桃李。回首梁园望故乡，咫尺吴山四千里。吴山渐远音书绝，两鬓青青未成雪。乌帽朝辞郑圃烟，鹿车夜挽兰台雪。上官不惮路道长，岂问富庶并荒凉。正须到县招窜匿，要使枳棘皆耕桑。妇女养蚕男种麦，食有鸡豚衣有帛。儿童不识成丁劳，父老能歌县官德。惭余亦是荥阳簿，虎牢关下成皋路。有酒谁浇纪信魂，无人敢画鸿沟渡。郑卫由来本懿亲，相思只隔大河津。愁将艮岳风前柳，持赠山阳笛里人。"}