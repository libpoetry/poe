{"id":"1111532","title":"和管雪堂劝农之什","dynasty":"宋","author":"何梦桂","text":"五马将春出劝农，春风散入万山中。山人未识君侯面，每向村田问老翁。公堂无事化羲农，閒揖青山入坐中。人羡君侯得诗好，元来杜陆是诗翁。学剑无成去学农，学农更落惰农中。邦侯慈惠征徭简，喜课儿耕替阿翁。凝香坐啸有弘农，更得冰壶照幕中。人道千峰多好事，好宾尤好主人翁。山北山南听老农，裤襦歌已满城中。邦人愿得三年住，翻恐朝廷识弱翁。"}