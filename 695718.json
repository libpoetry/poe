{"id":"695718","title":"答豫草五宗侯五首 答宗良","dynasty":"明","author":"欧大任","text":"心往宗雷学，劳劳法署臣。风嘶朱鬣马，月傍白纶巾。金粟名居士，柴桑托隐人。何因咨密义，移艇大江滨。一身匏不系，闻尔遂跻攀。杖屦麻源上，风云阁皂间。兴公传丽赋，康乐爱名山。莫似登缑氏，空能七日还。梦去愁江远，书来问陆沉。全生樗树老，招隐桂丛深。玉枕私鸿宝，铜盘近竹林。酬君无尺素，先寄五游心。偶来趋省寺，未得向田庐。辟掾凭三语，逃禅学六如。朱门人似隐，白社客犹居。傥有梅花信，无忘蓟北书。海子绕金堤，灵台亦寄栖。诗来燕馆北，人在楚江西。霜落鲈应上，沙寒雁更啼。所思同剡水，须到武阳溪。"}