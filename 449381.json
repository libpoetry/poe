{"id":"449381","title":"贺新郎  怀斯奋海南","dynasty":"当代","author":"陈永正","text":"草草芳韶逝。料千红、乍开还落，也应无意。拆到木棉初怀远，何况绿阴垂地。怅一别、故情如水。知否荒烟蛮瘴外，望沧溟、郁郁生奇气。今古恨，亘胸际。年年坐我空江尾。羡人间、纵横万卷，周流千里。只恐佳期迟风雨，后夜鸡鸣不已。问沈魄、凭谁唤起。见说琼南多魑魅，每星埋月没愁无计。情未了，信难寄。"}