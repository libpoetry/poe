{"id":"969293","title":"雪中徐检法约登城楼不果","dynasty":"宋","author":"赵汝燧","text":"今年一雪恰一月，天工弄巧寒饕餮。朔风吹碎洞庭浪，细结瑶花遍银阙。倚杖测试三尺强，平陆皓皓失凹凸。梅梢模糊裹寒香，鸟影伶俜栖冻叶。有客约上城南楼，膏吾车兮俄复辍。呼儿反关袁安巷，小窗风味寒于铁。未须金帐斟羊羔，薄酒也能春两颊。三杯五杯亦径醉，曲肱一枕香云绝。梦里骑驴过灞桥，记得新诗醒时说。"}