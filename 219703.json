{"id":"219703","title":"平津·布衣海上看群豕","dynasty":"宋代","author":"苏籀","text":"布衣海上看群豕，金门晚跻作三吏。汉主功名气薄云，柄用儒术亲且贵。晓通当世博前闻，自得春秋有余地。臣节俭约君道广，烜赫颙昂仍布被。苍海西南罢远征，恳弃朔方违诏旨。发策不如朱长史，庭论依违何委靡。议诛郭解沮卜式，山东鄙人殊不鄙。流辈纷纷称职难，黄发鬖髿保终始。"}