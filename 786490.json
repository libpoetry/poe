{"id":"786490","title":"怆怀身世感赋","dynasty":"清","author":"洪繻","text":"东坡三十九，已悼劳生半。陆机四十年，亦起逝者叹！我更逾三秋，微尘与绁绊。出处无可言，沈沦不胜怨！历历数游踪，爪泥真汗漫。北过荷兰城，南登延平观。航海三、四回，不离闽海岸。东望山阻深，西归海中断。功名等云烟，科第失风汉。岁岁秋风生，空作去来雁。春雨长安花，无由走马看。偶歌梁甫吟，时鼓稽康锻。冷食闭门齑，热谢因人爨。万卷当百城，频年惟伏案。气尽处笼鹰，身是栖篱鴳。嗟嗟长夜中，不能得一旦！身世方沈湮，时世忽危乱。海岛早沧桑，瀛洲大麋烂。干戈似猬毛，民庶纷鲁窜。诗书既焚烧，衣冠亦涂炭。耆旧半云流，朋侪又雨散。世异人已非，星移物复换。顾我贱头颅，奈何蒙此难！忽忽栖山中，悠悠吟泽畔。"}