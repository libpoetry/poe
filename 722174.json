{"id":"722174","title":"上元后二夕惠州韶州两使君暨诸公同集长寿精蓝分得一先韵","dynasty":"明末清初","author":"屈大均","text":"光含佛火百轮妍，三五犹馀两夕圆。上客玉毫崔液赋，使君金镜谢庄篇。觞飞不记红牙箸，钩戏争探白腹钱。催放银花无数树，炎炎春色结丹烟。南油满注百枝燃，火里春生不夜天。露冕双临光乍合，冰轮两食影仍圆。竹林荒宴惟须达，莲社风流可是禅。玉漏休催归骑散，看灯未尽简文笺。"}