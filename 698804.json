{"id":"698804","title":"五亩园十八题为姚举人作","dynasty":"明","author":"徐庸","text":"芳园带草堂，深广踰千步。花木四时春，云霄多雨露。苍松遮一径，原是栋梁材。月朗风清夜，分明入梦来。涧水流红叶，浑同二月花。武陵多错认，深处有人家。初日照岚霏，一岩云草飞。班班千万点，都上越罗衣。红亭瞰碧流，鱼戏日沉浮。玩此心同乐，方知得自由。白鹿养来驯，春闲卧芳圃。满地落花红，东风夜来雨。一丝生白石，片影落沧波。晓座金鏊背，何曾碍客过。君家书画舫，长压镜中天。泛泛清溪上，人疑海岳仙。花卉四时春，壶觞千日酒。枕籍满身香，醉入无何有。放去逾三岛，归来下九天。绿坡春草细，彷佛似青田。轩居只数椽，一角横池水。城中车马尘，那得来窗几。萧萧环堵室，绝似野人居。作此藏脩□，晨昏称读书。片石□清流，光生即墨侯。临池今有兴，正好试银钩。小墅列楸枰，铮铮落子声。多君无敌手，曾点得先名。竹下开庖所，延宾得所宜。寻鸡供黍馔，不使负幽期。满室暗香浮，梅边列经史。调羹自有时，待结枝头子。玉露滴广庭，登台玩明月。白凤忽飞来，脩□夜翻雪。三尺云根石，七弦焦尾琴。清风生指下，弹出古人心。"}