{"id":"696506","title":"题画二首","dynasty":"明","author":"郑真","text":"曾过坡仙放鹤亭，黄茅冈顶思冥冥。相亲有客须拌醉，好语逢人不倦听。一水倾翻千涧碧，两厓浮动半天青。旧游恍惚浑成梦，聊复题诗上画屏。古木藤萝翠雨飘，重峦绝壁倚云霄。坐随行径秋多露，渡唤长江晚有潮。机事相忘鸥影只，封书欲寄雁飞遥。十年虚负瀛洲约，愁听仙家奏玉箫。"}