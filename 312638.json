{"id":"312638","title":"高阳台·省廨西园有泉曰玉乳，旁有古槐，绿阴如幔","dynasty":"现代","author":"刘鹏年","text":"翠叶惊凉，幽泉喷玉，西风送得秋来。何处销魂，凄凉蝉嘒高槐。一声声咽相思泪，看斜阳、也似徘徊。忆春归。啼瘦红鹃，无此悲哀。芳菲过眼成惆怅，剩如云梦软，似水肠回。玄鬓怜他，飘零一样天涯。悲秋宋玉应难赋，甚心情、暗损腰围。晚钟催。繁响初沉，露重犹飞。"}