{"id":"640074","title":"明发","dynasty":"明","author":"汪广洋","text":"迂拙本所尚，谬膺时见知。高车踵华要，岂不日求思。徂春历西垣，托以国藩维。兹辰溯东鲁，重以民命司。抚已揆中素，忧感积如丝。简书遽临门，我何敢迟迟。仆夫具行装，明发大江湄。朋情念远别，临饯难为辞。好风吹杨舟，旭日丽彩旗。流波渺东注，缅怀当若斯。圣明极高厚，疏浅谅何为。"}