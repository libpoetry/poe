{"id":"807537","title":"念奴娇  己未长安中秋","dynasty":"清","author":"陈维崧","text":"西风帝苑，正停杯、争盼一轮圆月。坐久凉蟾犹未吐，霭霭暮云偏结。低亸冰绡，深藏桂殿，不放姮娥出。也应愁见，有人千里华发。今夜地轴频翻，坤舆陡撼，怕被馋蛟掣。那有银墙和碧井，留待金波堆雪。三市霆轰，九衢电骇，屋瓦昆阳裂。问谁无恙，天边惟剩瑶阙。"}