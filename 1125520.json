{"id":"1125520","title":"腊雪二首","dynasty":"宋","author":"袁说友","text":"岁事无多腊近残，谢渠飞屑破天悭。褥祠空愧兼旬力，造物惟消一夜间。是则化工端有意，要于官政亦相关。雪催诗后诗催雪，更欲堆盐满四山。无计遮留岁月残，颇惊节物愧才悭。可人腊雪偏宜处，屈指春风未到间。犹得微吟供午枕，不须高卧闭晨关。晚来碎玉零珠后，已老苏州一半山。"}