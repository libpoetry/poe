{"id":"963489","title":"小雪前三日钟冠之约余侍老人行山舟发后洪入杜坞自郑盖庵过阆山趋翔凤山菁山遍览杨坟秀园遂至何山道场山乘兴薄吴兴访玉湖书院水晶境界而归自戊子至庚子阴晴相半胜处辄徘徊赋诗饮酒伟哉观也数诗见后 翔凤山资福寺","dynasty":"宋","author":"洪咨夔","text":"听雨客无寐，放晴山有灵。禅关深紫翠，勋庙肃丹青。鳌负摩云碣，龙扶拱日屏。真如无尽意，石涧水泠泠。"}