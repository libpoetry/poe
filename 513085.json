{"id":"513085","title":"樊节推十二马歌","dynasty":"明","author":"沈周","text":"樊侯卷子尺一悭，谁能卷里开天闲。应闲有骏数十二，生气流溢鲛绡间。首尾一疋魏公倡，子雍一疋未敢望。子明十疋汗且奔，总不能超魏之上。骅骝騄駬世岂无，盐车轣辘嗟已瘏。我今自是相牛夫，空倚精神来按图。图中举肥传干肉，骨格全无臕拥玉。尾丝不动委长云，饱腹日撑三斗粟。圉人持控莫敢骑，奉养知为骖乘姿。呜呼地用须真马，千里当教试蹄下。"}