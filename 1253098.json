{"id":"1253098","title":"宋铙歌鼓吹曲十二首 太祖生洛阳甲马营中神光满室有香郁然经宿不散此圣徵先见者也为启圣徵第一","dynasty":"元末明初","author":"宋濂","text":"启圣徵，兆载先。炎精降，烂以鲜。破重阴，烛层?。合之畅，神必宣。应昌期，驭宰权。天序叶，地轨甄。星游渚，白帝延。气贯月，永殷年。质往牒，无不然。惟皇符，炽且骞。著成烈，在不刊。受周禅，崇灵基。飞龙在天，黄道开躬。握乾衡，镇坤机。苍精丧，木无支。黑光荡，日见重。辉天人，同历数。归灵承帝，祐流鸿滋。嘉瑞章，纷若敦。神爵集，肉角来。垊灏灏，俗恢恢。昭皇威，时赫戏。斮老雄，雄势蹙。连寇师，树高纛。袭边城，施虿毒。王赫斯怒誓加戮。百万貔貅若林矗。行视嶕峣胜平陆。升城齐呼山岳覆。飞矢贯臂拔其镞。雄斯穷，畀炎熇。朱鸟鸣，反舌缩。反舌缩，四海服。长淮沸，沸若汤。有蛟下潜石作房。腥沫旁洒，矛距四张。欲鼓孽浪浸日光。真龙出，火鬣明。炳暴髓，焦毒吭。歼厥凶丑如刺狼。水安流，若镜平。皇威洽，濊泽滂。建万寓，庆无疆。耀灵威，奄八夤。如山压卵飙嘘尘。大帅率师手握?。策马饮江江水浑。荡摩日月摇星辰。孰敢奸命馘以徇。蛮荆舆榇称妾臣。剪拜柯条刖其根。一朝坐镇百粤门。南荒帖帖绝妖氛。我鹰之扬，于彼南楚。目城无全，尚何有险阻。虏周惛惛，曾莫搆思。仇孽既殄，胡反噬我师。袅骑厉，华眊旋。海水立，霄旭昏。杀气回薄蓊若烟。濯征斯克功无前。王度远引靡不肩。惟彼巴蜀，务靡丽以夸。金块珠砾，纳政于邪。于铄王师，如虎如螭。㩋夷凶族，使民气以摅。足不加首，臂岂大于股。启关迎䧏，崩角无敢后。声明宣，流被区。有百蛮来，同孚至理。上邻二五皇，德羡且阜。象斯奔，扩南爝。开重昏，揭两曜。通粤海，接闽徼。虏初弗知，跳踉以戏。敢持厥鷇，雏斗与隼，俱力索。气销始就缚。三早凯旋，奏戎乐。威神出自天，显彼帝略。千秋万年，烝庶和且延。维彗出柳，六合布新。矧此弹丸，何敢不臣。彫弓宛转，铁骑参潭。天堑未度，已无江堧。帝诏将臣，俟其来宾。慎毋疾击，以病吾民。长蛇成围，不异祥麟。孱王既䧏，市无惊尘。大宣皇化，覃于至仁。闽关屹南纪，上应牛女星。南将窥瘴海，东或带沧溟。五季失羁御，藩镇擅甲兵。太阿既倒持，僣窃渎恒经。谁欤据二州，于此建节旌。予夺自已出，况复望来庭。太宗嗣宝符，涣号风霆行。稽首归厥命，覆冒仰王灵。鞮译通绝域，圭贽集明廷。神猷杳难测，穆穆臻泰清。皇王握神契，重华叶帝谟。神兵从天下，歘忽千万馀。挥戈日为回，投鞭海成枯。奋击八极间，健疾飞电如。钱氏最先觉，方物久内输。终知乔岳尊，邱阜欲何须。登民献天府，不烦神戈诛。帝德统罔极，万国混车书。汾晋十万甲，数叶僣为君。蟠根欲弗拔，毒虐我烝民。圣人摅武师，威烈赫然振。刀戟夜生火，出入动若神。方将藏下地，䀜已凌高旻。有城皆作醢，无甲不为尘。戎逋胆已落，举族悉来臣。群氓如流鱼，挈置瀛海津。自兹遂生育，陶然履太淳。阪泉著轩德，母浦明尧勋。赫赫炎德殷，永世同不泯。"}