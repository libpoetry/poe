{"id":"1129612","title":"颂古十六首","dynasty":"宋","author":"释明辩","text":"黄金凿，白玉椎。开开混沌窍，透出玄元机。社舞村歌笑杀人，骑牛挑鸭走成群。三杯酒罢归家去，留得猪头碍塞人。要得他家活计强，竿头须解倒拈枪。这边打鼓那边拍，引得瞿昙笑一场。张果老踏破葫芦，吕洞宾失却宝剑。两个撒手相逢，囊箧更无一线。何仙姑铁笛横吹，解道长江静如练。弓强难结鸳鸯纽，御道那栽栗棘蓬。堪笑香严饶舌老，今年犹胜去年穷。不向东山久，蔷薇几度华。白云他自散，明月落谁家。行主无人能赛，姐姐更是好手。腾身百尺竿头，打个背翻筋斗。老鼠咬生铁，十分滋味别。猫儿左右看，咽唾也不彻。百宝光攒无儿顶，是大神咒最灵奇。揭谛波罗僧揭谛，石人半夜失乌鸡。画得真如活，华间试展开。黄莺偷眼觑，不敢下枝来。我手何似佛手，黄龙鼻下无口。当时所见颟顸，至今百拙千丑。我脚何似驴脚，文殊亲见无著。好个玻璃盏子，不要当面讳却。人人有个生缘，从来罪大弥天。不是牵犁拽把，便须鼎镬油煎。春水满幽涧，江风吹断云。年年那时节，忆著别离人。住山身已老，世事任乖张。年来无侍者，客到自烧香。两女合为一媳妇，古寺基前幢子竖。彷佛上有陀罗尼，多少行人尽惊怖。"}