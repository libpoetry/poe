{"id":"1185367","title":"寄司空曙李端联句","dynasty":"唐","author":"耿湋","text":"长安一分首，万里隔烟波。海上青山暮，天涯白发多。寻僧因看竹，访道或求鹅。云树无猿鸟，阴崖足薜萝。醉中留越客，兴里眄庭柯。黄叶身仍逐，丹霄背未摩。别愁连旦暮，归梦绕关河。高柳寒蝉对，空阶夜雨和。年华空荏苒，名宦转蹉跎。南陌东城路，春来几度过。"}