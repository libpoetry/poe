{"id":"845277","title":"洞仙歌 夏夜，用坡公韵","dynasty":"清末民国初","author":"樊增祥","text":"香薷饮子，把罗衫微汗。几曲朱阑露花满。看琉璃七尺，轻展风漪，山枕畔，诗札药方历乱。水晶帘不卷，月淡星稀，如水碧天耿银汉。枕手未成眠，自琢新词，灯花暗、四更初转。是杜牧、温岐队中人，纵换了朱颜，绮情难换。罗巾余麝，渍年时芳汗。写上香词泪珠满。料湘天骤暖，茉莉薰衣，新月下，人与花枝影乱。粉侯关内住，比似牵牛，可有鹊桥渡天汉。锦字几时来，玉雁南飞，莫飞到、衡阳才转。但传语、潇湘景中人，把寄外明珰，两边回换。生绡帕子，拭何郎珠汗。花气袭人袖香满。怕鄂君睡美，梅雨微寒，银烛下，翠被一床抖乱。绿笺书小字，唤作青萍，剑气英英烛星汉。绕指不胜柔，临去秋波，刚学得、崔娘一转。便当作、明珠掌中擎，纵宝马千金，莫教轻换。"}