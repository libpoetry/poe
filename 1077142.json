{"id":"1077142","title":"题陈氏隐圃佚老堂二十韵","dynasty":"宋","author":"李纲","text":"处世如大梦，悟者能有几。钟鸣漏已尽，耽著不知止。贤哉颍川公，才老即谢事。悬车筑园池，归作隐君子。大块方逸我，顺之聊复尔。燕居二十年，坐进端为此。委形虽物化，妙湛本无死。我来恨不及，犹喜识其嗣。鬓眉皓已霜，眸子炯如水。头著白纶巾，萧散真晋士。传家有高风，何必拾青紫。衡门久不开，荒径为我洗。相携步方塘，春渌涨清泚。修篁间苍松，新槐杂嘉卉。断桥堆露箨，危架引烟蕊。荫庭桂团团，叠涧石齿齿。萧森无俗姿，旷远含古意。慰我放逐情，翛然百忧弭。缅怀前人风，安得九原起。相过不厌频，追随从此始。"}