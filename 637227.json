{"id":"637227","title":"冷庵为陈佥宪粹之作","dynasty":"明","author":"祁顺","text":"颍川先生富才行，生平不识亲权幸。义气遥横天地间，壮怀直与江湖迥。屏除酿丽甘恬淡，咀嚼道腴知隽永。心田瑩彻水不波，眼界分明冰作镜。早年拜官居执法，铁面凝霜志何劲。列郡澄清使者车，一身廉肃天君令。乌台地位高且寒，结庵占断深严境。松为栋宇柏为梁，梅竹森森二三径。台前霜气侵人骨，四时常似隆冬景。不须赤脚踏层冰，袛用银床临露井。公馀退食心洒然，半捲湘帘坐深省。宝镜瑶琴光陆离，玉壶秋月相辉映。时磨古砚题冰茧，旋汲飞泉沦山茗。夜兴空怀剡曲船，冻尖呵彻中山颖。词高白雪和者稀，星动寒芒色尤正。坐客无毡杜老吟，吴江枫落崔郎咏。闻昔夏商衰替年，虐焰驱民政苛猛。帝遣伊周作霖雨，大旱来苏咸引领。又闻春秋战国时，功利权谋恣炎横。天生孔孟正人心，多少昏冥为呼醒。圣贤已远斯道在，一缕悠悠悬九鼎。回澜解倒非异人，只赖吾儒执其柄。方今治化虽全盛，民力士风犹不竞。势利熏迷未易销，闾阎焚溺谁当拯。先生抱道将有为，自是胸中常耿耿。愿言推此方寸丹，散向斯人济疲病。黔黎奠枕古风回，天下忻然同一冷。"}