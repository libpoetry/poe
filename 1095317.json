{"id":"1095317","title":"吴吾何待制遣四鹤入山","dynasty":"宋","author":"释居简","text":"竹扉无人敲，掩关长夕曛。一饥苦难疗，三篾收奇勋。鼎来四胎仙，缟袂垂玄帉。其一行且却，隐若避世纷。其一拟前迈，步武闲如云。唳者又其次，画然戛天垠。季氏响相答，和乐方訚訚。昂然青田英，暂尔北涧濆。鸾鹄倘可侣，鸡鹜端不群。乘轩初何心，在阴当有闻。日饮涧底渌，时啄岩根芸。华表怀故都，蕙帐悲移文。仙凡岂异辙，风月当平分。主人尔同调，与俗相莸薰。浪迹傃富贵，永怀酣典坟。衡连老苍官，从合抱节君。遣尔寻考槃，亦足张吾军。人方斧槁梧，对此齿没龈。骎骎恐尔及，惴惴令人慬。胸中小天地，笼中何足云。"}