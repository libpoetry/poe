{"id":"707996","title":"贺新郎 其一 元夜用顾庵学士韵赠蛟门","dynasty":"明末清初","author":"梁清标","text":"十里珠帘卷。遍烧灯、暗尘随马，钿车齐遣。缥缈箫声明月下，更喜露华初泫。寒犹峭、春衣重茧。花市歌楼牙拍按，正御沟、冰泮流澌浅。火树合，星桥展。晚妆才试芙蓉显。倚银屏、归人未卜，金钗划扁。门外锦鞯何处客，频嘱系铃小犬。寻好梦，香衾权免。午夜大酺人竞醉，罢严城、鱼钥金吾典。听玉漏，东风剪。"}