{"id":"906417","title":"粹之载酒南山仆与子婿辈乘小舟烟雨中绝江而来饭罢复过东阁道旧论文颓然经醉归时夜潮已平虽云阴未解而月白可鉴烟林水屿尽在目中良久急雨继作通夕不止攲卧纸帐中了不成寐因作","dynasty":"宋","author":"李弥逊","text":"海神游戏千林昏，近山枫栎丹黄分。船头着处翠阴重，屐齿一过留苔痕。邻翁酌我苦短昼，下夜为尊起为寿。公荣可饮次公狂，不假朱丝转长袖。灯前白发怀抱开，与子臭味今陈雷。隙居勿起故时念，一笑沙际邀春回。密云不障霜月明，枯树欲没江潮平。归来卧听墙壁语，万壑松风泻檐声。"}