{"id":"1238303","title":"秋山图","dynasty":"元末明初","author":"王冕","text":"前年放船九江口，秋风猎猎吹蒲柳。买鱼沽酒待月明，不知江上青山走。三更吹笛欲唤人，漙漙白露侵衣巾。故乡遥遥书断绝，空见过雁如飞云。去年却下七里滩，秋水满江秋月寒。子陵先生钓鱼处，荒台直起青云端。先生不受汉廷官，自与山水相盘桓。至今高节敦廉顽，清风凛凛谁能攀。泊舟登岸行复止，小径分岐通草市。石林掩映树青红，正与今年画相似。茅庐半住林木里，白狗黄鸡小如蚁。翁媪无言童稚閒，可是太平风俗美。清溪水落鱼蟹新，东邻酿熟呼西邻。相牵相把意思真，亲密不异朱陈民。李端笔力乃巧妙，写我旧日经行到。岂是老梦眩水墨，不觉掀髯发长啸。殷家大楼沧江头，留我十日风雨秋。触景感动客邸愁，便欲卜筑山之幽。断桥流水无人处，添种梅花三百树。直待雪晴冰满路，骑驴相逐寻诗去。"}