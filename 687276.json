{"id":"687276","title":"归兴","dynasty":"明","author":"孙传庭","text":"风尘事事不堪论，回首云山断客魂。四海劳民皮已尽，三年傲吏骨犹存。倦思缩地归南墅，愁欲呼天赋北门。奄忽故园春又暮，空教青鬓负华樽。宦况今成窭且贫，艰危世路况愁人。陵阳白璧投偏伪，勾漏丹砂鍊未真。有铁铸来俱是错，无钱掷去可通神。何时顿却支祁锁，丰草长林任此身。"}