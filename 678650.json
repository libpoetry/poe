{"id":"678650","title":"二月二日友人王景万园中牡丹初发景万置酒邀余赏之因令作诗以发其不平之鸣为赋七韵","dynasty":"明","author":"陈约","text":"江南二月气初淑，牡丹叶抽攒媆绿。插竹成竿扶婀娜，筑台盈尺增发育。不与桃李争春风，岂逐繁华共粗俗。待看淑气过艳阳，杏桃落尽无馀香。数枝独殿百花吐，天然富贵轻寻常。万紫千红总俱后，芍药荼蘼颜亦厚。吁嗟世事何不然，且尽花前一杯酒。"}