{"id":"1111709","title":"喜雪","dynasty":"宋","author":"吴芾","text":"糁遍山巅与水涯，天公着意做年华。要令腊里呈三白，时向空中散六花。勒住玉梅还可恨，妆成琼树却堪誇。须知造物忧民切，预把丰穰报万家。雪意初疑作不成，才飞数片又还晴。正思润泽沾千里，忽见缤纷满一城。凋郡共欣消沴气，老农相庆沸欢声。我将尽把姑溪酿，要与邦人乐太平。冻云黯淡浩无涯，雪阵横空势欲斜。入户有人疑柳絮，绕园无处认梅花。举头顿觉青山老，扑面还惊绿鬓华。我醉未眠愁酒尽，挈瓶来问尔东家。"}