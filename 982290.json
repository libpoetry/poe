{"id":"982290","title":"舞鹤亭歌","dynasty":"宋","author":"真德秀","text":"舞鹤亭空亭，无鹤胡为名。亦如西山赋招鹤，无鹤可招也不恶。何必玄裳缟袖二八真娉婷，想像标致便足使人毛骨清。仙翁好鹤非徒尔，鹤德从来比君子。坡仙自谓吾不如，今翁与坡岂其殊。苍苔白石有馀乐，一似箪瓢甘澹泊。笑杀飞鸢太不灵，贪腥嗜腐哗然争。九皋一唳醒人耳，又如片言之善应千里。更笑荒林老木终日号毕逋，说吉说凶谁听渠。仙翁爱鹤爱其德，我读翁诗三叹息。便好从翁痛饮醉倒斯亭边，振袂起舞学胎仙。"}