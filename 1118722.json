{"id":"1118722","title":"家居自戒六首","dynasty":"宋","author":"陆游","text":"曩得京口俸，始卜湖边居。屋财十许间，岁久亦倍初。艺花过百本，啸咏已有馀。犹愧先楚公，终身无屋庐。平居少愧怍，动以直自遂。虽堕虎兕群，我已无死地。神仙果可学，吾辈恐差易。勿言闻道晚，努力补黥劓。世人无奈愁，沃以杯中酒。未能平磊块，已复生堆阜。治水不治源，九载亦何有。不如读周易，一卷常在手。疾病当治本，神医古难遭。哀哉有限身，日与利欲鏖。大嚼徒为贪，剧饮岂足豪。淡薄以养寿，亦非慕名高。饥寒陷侵暴，其实可怜伤。一事百自反，忿心冷如霜。恕物学者心，省事虑亦长。吾过固多矣，责彼何暇详。霜严鸡报晨，月落犬警盗。遗粒与弃糠，每愧不足报。椎奴事樵汲，跣婢勤爨灶。有过姑教之，箠楚置勿道。"}