{"id":"1164916","title":"燉煌太守后庭歌","dynasty":"唐","author":"岑参","text":"燉煌太守才且贤，郡中无事高枕眠。太守到来山出泉，黄砂碛里人种田。燉煌耆旧鬓皓然，愿留太守更五年。城头月出星满天，曲房置酒张锦筵。美人红妆色正鲜，侧垂高髻插金钿。醉坐藏钩红烛前，不知钩在若个边。为君手把珊瑚鞭，射得半段黄金钱，此中乐事亦已偏。"}