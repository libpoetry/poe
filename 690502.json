{"id":"690502","title":"四月八日徐郡公得雄赋此贺之","dynasty":"明","author":"张萱","text":"丰渚罗浮共毓灵，喜逢浴佛得宁馨。玺书已报车增盖，筦簟曾占旆缀铃。善积相门贻相种，天开文运诞文星。他年印绶重登阁，名姓先联千佛经。海晏珠还掌上珍，拈花微笑是前身。二龙噀水九枝秀，一鹄冲霄六矢新。臧母集肩金鸑鷟，志公摩顶玉麒麟。悬知慧业钟灵鹫，不数崧生甫与申。"}