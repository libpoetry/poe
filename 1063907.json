{"id":"1063907","title":"赠邹处士","dynasty":"宋","author":"释德洪","text":"长沙人物秀而雅，争如绝致名天下。率更之书更古今，钟王笔迹遭凌跨。藏真草圣梦英篆，齐己诗篇洞青画。易生宝觉未暇数，尔来邹敦最声价。巨公要人邈已遍，戏画寂音老尊者。绳床坏衲气深稳，霜须瘴面情闲暇。平生刚褊语忤世，定知见此遭讥骂。凉都贵人如玉丛，富贵熏天光照夜。凌烟风姿剑拄颐，妙手当烦为图写。"}