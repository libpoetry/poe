{"id":"1041583","title":"西戎行","dynasty":"宋","author":"刘敞","text":"吾闻圣人之兵有不战，不战之胜善之善。况复良将握天威，西戎虽强安得擅。忆昔属国羽书闻，中宴彻酒诏图勋。丞相陈谋御史请，独可遣将诛其君。吏民诖误不足治，我以威德周无垠。尚书侍郎尽明哲，秉钺载旆如火烈。羽林积卒明号令，贼兵蹙戚忧巢穴。方春缓诛已偷息，天不假易行剿绝。太常请献象功舞，史臣愿勒西山岊。悬头藁街敕狂慢，积粟金城抚疲苶。西戎行，告尔勿逆果自坑，百蛮来威天下平。"}