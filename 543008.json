{"id":"543008","title":"名都篇","dynasty":"明","author":"胡应麟","text":"三河聚年少，五都盛材雄。倾赀灞上水，结客咸阳东。呼鹰过长乐，走马游新丰。左櫜插楛矢，右箙弯良弓。控弦疾流星，鸣镝如追风。穿杨竞百步，蹲甲洞七重。仰面落九乌，俯身拾双鸿。万夫为辟易，观者盈道中。日暮还城郭，华筵撞笙镛。屏间拥稚齿，坐右罗妖童。烹鲜割翠缕，椎牛炙黄熊。酣歌酌太白，慷慨嘘长虹。呼卢列明烛，良夜未及终。酒阑拔剑去，斜月犹朣胧。"}