{"id":"695932","title":"都下感事口号志喜六首","dynasty":"明","author":"欧大任","text":"御沟春水荫垂杨，天寿山前辇路长。父老共欢迎万乘，豫供田烛待君王。黄河东入大淮流，百丈金堤引漕舟。楗竹负薪臣自力，宣房宫似汉时秋。百万军储待闸开，冰鲜飞舸内官催。鲥鱼只为供时荐，卢橘杨梅岁岁来。三大营开暖始操，通仓肩粟未为劳。摆边莫但胡儿笑，屯堡烽台月自高。塞北江南风壤殊，谁令绝漠锦氍毹。蹶张超距闲无事，何幸朝廷用郅都。海西迎佛北行时，慈氏今为大导师。马市金绘供不易，印经天竺事仁祠。"}