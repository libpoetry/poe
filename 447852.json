{"id":"447852","title":"数过江浦欲访李静凤女史，因公务不得，车中短信分韵得浦字","dynasty":"当代","author":"潘乐乐","text":"山光接仍断，牙琴隔微雨。中有流水音，声声江之浦。静若幽谷云，纷若散花舞。氤氲来天地，营魄忘吾汝。奈何四车轮，转如驴磨苦。三年百过此，生涯悭一聚。缁尘溷我为？姑射不得睹。单车羁我为？咫尺不得语。侘傺数回首，碧溪围花坞。松萝护幽径，点点见鸥侣。湖山到处好，何日归倦羽。行行曲已终，知君凭栏伫。"}