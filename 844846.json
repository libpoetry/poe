{"id":"844846","title":"秋柳四章次渔洋山人韵","dynasty":"清末民国初","author":"曹家达","text":"秋来随地易销魂，况是天涯忆里门。野渚含烟新别梦，东风吹雨旧啼痕。寒生九曲青溪水，愁落三家乌桕村。莫向板桥寻往迹，众芳消歇不须论。青丝踠地早经霜，憔悴秋容照野塘。眉黛不修慵晓镜，舞衣全晕怨空箱。不堪旧意牵张绪，难得纤腰奉楚王。肯信章台街畔月，萧萧凉影异春坊。昨宵邻巷捣寒衣，陌上青青作絮非。金缕歌残人去久，玉门书到雁来稀。从教心事长条绾，枉任芳时落杵飞。江上迢遥数归计，风风雨雨不曾违。往日丰姿剧可怜，垂头无语怨荒烟。极天关塞馀羌笛，小劫池台感脱绵。未老桓公新甲帐，思归属国旧丁年。闺中少妇如相问，瘦到斜阳水驿边。"}