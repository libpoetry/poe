{"id":"776387","title":"打鼓山","dynasty":"清","author":"施陈庆","text":"闻道山中有白金，百年遗迹却难寻。山中寂寂金无语，惟有哀猿泣茂林。哀猿鸣狖两为伍，怪石巉岩如吼虎。破址颓垣今尚存，埋金侠女终尘土。茫茫不见埋金人，白云来往埋金坞。须臾山上有樵来，一担枯株一柄斧。告我曾知埋金事，笑指青山为钱虏。韬光敛晦已多年，有时隐现若将睹。伊昔樵夫有奇缘，采樵日暮却忘还。山中竟遇埋金女，绣阁妆楼在目前。巍峨不类人间屋，置酒张灯肆绮筵。舞剑双鬟来劝饮，奉金为寿醉瞑然。罗帏翠被三更梦，冷露阴风一夜眠。醒来只在荒林下，何处山中有人烟。挑得白金一担归，欲寻旧迹似登天。依稀如入桃源去，渔父樵夫可并传。世人多为樵夫误，欲觅白金不知路。我闻此语为谬传，问却青山不能吐。"}