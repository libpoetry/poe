{"id":"689976","title":"龙江八景为康佥宪题 南亩农耕","dynasty":"明","author":"张宁","text":"沃土饶生意，芳村托比邻。西城初卒岁，东作又乘春。食力真吾事，全生仰至仁。此乡深化育，应有带经人。盛世多才逸，山居近市喧。不矜高士节，聊托野人群。弦诵消寒暑，柴桑见子孙。如何冥寂士，薄暮起移文。白石卧沧波，冰轮度玉河。地高秋影重，天近夜凉多。清赏谁将共，幽怀奈尔何。会逢题柱客，同和谪仙歌。神物何年化，行云日霭然。灵氛迷石洞，翔影落沉渊。岂是无心出，何因有梦传。田家镇相望，霖雨自年年。云重碧山深，行歌度远林。回风传逸响，空谷振流音。劳苦还相和，招呼拟共寻。闻歌尽回首，谁会买臣心。疏柳系扁舟，年年水上头。雨晴人共发，风急夜相留。酒伴多同醉，船居未解愁。此生聊复尔，何用著羊裘。缥缈带春霏，山深野寺微。淡随香霭散，浓映雨花飞。困鹤惊茶灶，閒僧闭竹扉。明朝去游览，拟著薜萝衣。孤绝群山外，斜阳落未沈。馀光迷鸟阵，流彩入枫林。旷望愁将夕，昏黄思不禁。桑榆景犹好，谁肯惜分阴。"}