{"id":"921264","title":"大寒步至东坡赠巢三","dynasty":"宋","author":"苏轼","text":"春雨如暗尘，春风吹倒人。东坡数间屋，巢子谁与邻。空床敛败絮，破灶郁生薪。相对不言寒，哀哉知我贫。我有一瓢酒，独饮良不仁。未能赪我颊，聊复濡子唇。故人千钟禄，驭吏醉吐茵。那知我与子，坐作寒螀呻。努力莫怨天，我尔皆天民。行看花柳动，共享无边春。"}