{"id":"773522","title":"钓龙台歌","dynasty":"清","author":"梁成楠","text":"闽越王，安在哉，我来访古钓龙台。王与夫人寝殿开，寂廖常对古时梅。南台万屋瓦鳞鳞，当时海水未扬尘。王欲钓龙垂巨纶，谁缗之绳王夫人。钓龙囚在钓台井，井水千年碧逾冷。铁索锁龙波澜静，虎骨投龙雷雨猛。南越赵佗自椎髻，汉贤我贤争较计。翻然高筑朝汉台，台成左纛犹称帝。此台无事且百年，歌舞欢娱汉六世。呜呼，楚汉斗智斗力时，王为功狗出偏师。高天鸟尽兔走死，王有材力将何施。钓龙一事盖儿戏，驯狮伏象王能为。方今瀛海长蛟螭，夺我南溟作饮池。奋鬣欲入王阶墀，王能磔死抉其皮。如王真是奇男儿，王与夫人知不知。"}