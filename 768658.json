{"id":"768658","title":"摸鱼子 九日武园招同左羽、岷培、义山登慈仁寺毗卢阁，归饮舟石寓","dynasty":"清","author":"沈皞日","text":"上层楼、西风瑟瑟，翠蓬吹遍云气。玲珑窗户罘罳静，烟树满城如荠。宫阙里。看碧瓦、觚棱落日秋光洗。遥山暮紫。又低亚妆台，平分佛塔，一点塞鸿起。题糕句，公等挥毫色喜。酒人且免憔悴。海棠零乱虬松仆，风景年时谁似。裘已敝。念短荻、疏蘋淼淼江南水。萸房菊蕊。向孤馆红灯，霜螯细擘，人拟故园醉。"}