{"id":"158013","title":"上知府少卿·近代东南守","dynasty":"宋代","author":"强至","text":"近代东南守，何人与古同。唯公临婺女，变俗似文翁。流化陶编户，延儒萃泮宫。栖粮农亩溢，鞠草讼囹空。风月歌诗健，江山气象雄。双溪今改观，八咏昔非工。文酒高欢外，园林胜赏中。妙年登白首，素节有清风。嘉会千龄合，皇天五福融。晚跻卿位棘，行觐帝宸枫。卓马趋严诏，元龟简上聪。谋猷一朝启，利泽万区通。诸邑谁无状，孤生性最蒙。简书循吏检，牒诉尽愚衷。锐意锄奸蠹，推心活困穷。不能防众口，止解洁微躬。方托云垂荫，俄观岁改筩。气寒期念黍，声在或知桐。昔值民留寇，始闻书荐雄。生成单贱迹，今日愿因公。"}