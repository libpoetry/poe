{"id":"1108108","title":"携家从允迪借居鸬鹚源上沈必先侍御有诗宠其行次韵并呈二公二首","dynasty":"宋","author":"刘一止","text":"飘零暮景今如许，惭愧高人久卧庐。好客儿童总欢喜，多情草木自扶疏。百年梦幻真何有，一壑风烟尚借居。寄谢南台温御史，此身休戚正关渠。向来多病更多忧，命与谁谋出怨仇。坐念甘泉方避暑，不知楚泽又悲秋。长蛇肆毒心犹在，战马何时鞚暂休。横榻故人身卫主，素书能复讯侬不。"}