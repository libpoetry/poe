{"id":"322818","title":"百字令·题清惠堂遗印","dynasty":"清代","author":"张绉英","text":"鸾回凤翥，似连城返赵，珠还合浦。二百年来无恙在，旧事前朝细数。玉斧谁磨，金瓯易缺，此物犹如故。沉沙戟在，鬼神应为呵护。当日被黜归山，壮怀激烈，起逐鸣鸡舞。耿耿孤忠悬日月，百战雄心最苦。燕子窝边，凤凰山上，勋业嗟迟暮。专祠清惠，至今犹仰遗宇。"}