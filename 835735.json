{"id":"835735","title":"西平乐 登鸡鸣寺，眺古伤今之作","dynasty":"清末民国初","author":"陈锐","text":"树杪台城，雾中幕府，弥望路插青郊。清角还来，暮潮初上，愁声尽卷前朝。叹霸国山川似旧，宫井燕支未湫，春灯燕子，看来一例沈销。争说东山丝竹，残局里、卧起也无聊。令威重到，兰成易老，一发江南，魂断谁招。空伫想、蘅州露夕，萝洞花时，便有渔翁载酒，野客携琴，官里何将捉尔曹。归去未归，泥涂久滞，松菊徒荒，对此躇跱，物换人非，东风泪湿湘皋。"}