{"id":"1066516","title":"寄友卿窄韵一首","dynasty":"宋","author":"葛胜仲","text":"昔子游鲁中，飘然起幽栖。翛翛一书簏，长物无所携。辛勤涉长道，足趼面目黧。自言寡闻识，走俗多沉迷。今不勇自奋，蹉跎将噬脐。类渴欲石髓，如矇想金篦。来簉胄子席，求言学端倪。嗟予浅闻道，太仓之一稊。松菊有荒径，桃李无成蹊。胡能使谷似，每每赪颜低。晨昏不予舍，三岁改摄提。对案但苜蓿，有黍多无鸡。一笑为流啜，甘若羊新刲。秋霜八九月，絺绤临风凄。宁甘范叔寒，不求故人绨。夜窗经与史，短檠照栖栖。靡曼一不顾，端如金日磾。嘉子甚年少，老成同齿齯。照庭真玉树，饤座称佳梨。为文颇挺拔，绝去翰墨畦。声华出诸彦，籍籍喧青齐。遂收济北荐，谓即辞蒿藜。如何尚龃龉，时命多乖暌。方今天子圣，隆学古与稽。美化浃辽夏，文星动娄奎。郡邑各黉宇，夏屋华榱题。师儒自廷授，望实多金闺。大烹极鼎味，岂复嗟盐齑。月书季有考，升舍兹其梯。吾邦矧多士，擅富浙水西。文华灿星斗，光彩腾虹霓。似闻与二难，同起公堂跻。侃侃共辉映，乳酪兼酥醍。文高各扬迈，质美皆悬黎。生资固不凡，器用况已犀。先生力推引，同志无倾挤。亨涂可自致，如车资軏輗。明年拔寒俊，一封下芝泥。乡校伫宾贡，跋马登隋堤。谈笑取通显，岂直组与圭。"}