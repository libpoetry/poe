{"id":"698657","title":"敬和堂尊洪先生西征二首","dynasty":"明","author":"夏良胜","text":"将星垂曜烛西南，江汉师行惯解骖。鸟道层空千里阁，旌头划破半江岚。雪深淮蔡须成算，夜宴宾僚未易参。露布驰功报天子，脱衣沽酒壮歌酣。老健真逾马据鞍，封侯不道丈夫难。阵图石上书千卷，钗钏途中菜几盘。壮略春分江雨断，雅歌夜逼蜀山寒。安排凯乐迎归节，虎拜蜩蝉换豸冠。"}