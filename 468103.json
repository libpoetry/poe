{"id":"468103","title":"湘西行稿六首 枫林","dynasty":"当代","author":"裴涛","text":"霜冷天南半壁潮，满山红叶递相招。昔年零落无人见，今与秋风两寂寥。远道迢迢傍鸟飞，深阴肃肃涧声微。三千年里谁经过，留住行云不放归。一波灭处一波成，崖上苗歌渡梦声。薄暮偎人寒瑟瑟，青衫白笠入边城。汩汩流光听未真，黄昏无寄客中身。驿桥老柳如相识，一样风尘陌路人。无端推枕起相思，湘水湘云梦已迟。吊脚楼中人似月，分明不忆渡河时。殷红一点碧沉沉，朵朵风吹入暮深。无数花开沱水上，不知哪个是侬心。"}