{"id":"309371","title":"忆旧游·炎夏想见西湖荷蕖盛开，一舸移凉，绿阴如梦，偶拈此解，聊志倦怀","dynasty":"现代","author":"赵尊岳","text":"记轻舟泛处，画罨汀州，春遍菰芦。一夜熏风换，展芰荷十里，艳冶西湖。锦屏簇红飞翠，波暖醉鹥鹜。怅漫掷清尊，嫞抛蜡屐，几负莼鲈。琴书。暗凝伫。问密叶巢莺，还似前无。未觉吟边恨，奈垂杨千缕，摇曳诗庐。橹柔最宜箫鼓，昨梦费踟蹰。尽荡冷波心，招邀旧月倾玉壶。"}