{"id":"523174","title":"汉京篇","dynasty":"明","author":"李梦阳","text":"汉京临帝极，复道众星罗。烟花开甸服，锦绣列山河。山河自古称佳丽，城中半是王侯第。峻阁重楼夹道悬，云房雾殿森亏蔽。牧豚卖珠登要津，樊侯亦是鼓刀人。时来叱咤生风雨，奄见吹嘘走鬼神。平津结兄盖侯弟，杯酒相看何意气。执鞭尽是虎贲郎，守门不说长安尉。长安烽火入边城，挺剑辞君万里行。去日千官遮马饯，归来天子降阶迎。朱弓尚抱流沙月，宝铗常飞翰海星。不分燕然先勤石，直教麟阁后标名。岂知盛满多仇忌，可惜荣华如梦寐。第宅田园夺与人，丹书铁券成何事。霍氏门墙狐夜号，魏其池馆长蓬蒿。三千剑客今谁在，十二珠楼空复高。后车不戒前车覆，又破黄金买金谷。洛阳亭榭与山齐，北邙车马如云逐。阴郭豪华真可怜，云台将相珥貂连。当时却怪桐江叟，独著羊裘伴帝眠。"}