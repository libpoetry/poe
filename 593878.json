{"id":"593878","title":"宣对纪事为李又玄管建初赋","dynasty":"明","author":"欧大任","text":"万历纪元今八年，天子圣学勤精一。万几稍暇御武英，时为阳月十三日。公车门下宣画师，中官贵人跑接膝。小臣李玄管稚圭，次第诸生就班列。同时待诏庆遭逢，有旨上方使给札。咫尺彤帷伏作图，天颜一笑首披阅。綵毫气势似神助，山河草木蒙题拂。已召主爵录以官，俸视中书舍人秩。袅号白金更颁赐，殿前叩头拜恩出。二生逡巡谢薄技，一朝声价遂无匹。瀛州何羡阎立本，琅玕似胜萧协律。先朝戴进沈粲俦，往往词臣为称述。恭闻天子昔冲龄，平台召相咨密勿。六经朝夕延讲官，帝鉴丹青感良弼。二生供奉虽小臣，班伯谠言柳公笔。虞箴舆诵古有之，愿图幽风写无逸。"}