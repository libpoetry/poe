{"id":"1165142","title":"祠紫盖山经玉泉山寺","dynasty":"唐","author":"张九龄","text":"指涂跻楚望，策马傍荆岑。稍稍松篁入，泠泠涧谷深。观奇逐幽映，历险忘岖嵚。上界投佛影，中天扬梵音。焚香忏在昔，礼足誓来今。灵异若有对，神仙真可寻。高僧闻逝者，远俗是初心。藓驳经行处，猿啼燕坐林。归真已寂灭，留迹岂湮沈。法地自兹广，何云千万金。"}