{"id":"423195","title":"荇庐（二女荇若住处曰荇庐）雨居二首选一","dynasty":"近现代","author":"林散之","text":"新雨浥秋晨，寒绿荣庭木。旷哉方寸怀，怡怡生小屋。小屋如渔舟，尚容人五六。以视江上堂，只少千竿竹。自我来扬州，中情时郁郁。得兹慰所思，忘却形骸役。人生贵自得，随分宜知足。见小始为明，能安即是福。功名真刍狗，诗书成鸩毒。释氏戒贪痴，老子惊宠辱。祸兮福所倚，福兮祸所伏。祸福各有原，大半在多欲。羡彼小麻雀，双双檐前逐。泊然两无营，数粒已饱腹。"}