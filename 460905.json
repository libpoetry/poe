{"id":"460905","title":"永遇乐 春恨次稼轩韵","dynasty":"当代","author":"伯昏子","text":"春别经年，南窗新暖，槐梦何处。坎坷东南，双凫影杳，暗逐王乔去。鲸波匝岸，鸥盟重晚，苦挽天涯人住。驻千槎，蓬瀛错认，徐生悔炼龙虎。苍茫岭海，鲛涟渐远，白石清泉谁顾。老凤将雏，啾啾万里，清绝归云路。明珠不达，瑶乡雾锁，沉魄时惊五鼓。照阆风，蟾宫此夕，尚吟恨否。"}