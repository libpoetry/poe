{"id":"701548","title":"沙洲草堂四首为欧氏题","dynasty":"明","author":"黄佐","text":"海上结庐花满洲，春回沙际绿幽幽。鸬鹚鸂鶒日来往，伴尔看花移小舟。风帘冰簟对烟汀，浦口潮回日射星。手种琅玕今长大，江村无数翠云屏。鲈鳜初肥风满林。海天寥廓绝拿音。一声老鹤掠舟去，月出沙明蒲稗深。朔风潇潇沙欲飞，翠凫黄犊寒相依。古梅一夕倚檐发，吾爱吾庐春已归。"}