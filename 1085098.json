{"id":"1085098","title":"次韵韶美送刘夷叔二诗 其一 悼夷叔","dynasty":"宋","author":"王十朋","text":"蜀山高岩岩，英物世非少。青藜卯金子，高步绝云杪。思苦鸣辄悲，词深谊难晓。知音有古人，纸上自倾倒。我昔贤关游，相逢粲衣表。东归拜言赠，箧笥至今好。重来已鬼录，魂魄蜀天渺。蓬山访高躅，空舍不停绕。定寻穷孟郊，相酬类双鸟。莫作人间来，世路转难拗。"}