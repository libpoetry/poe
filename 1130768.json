{"id":"1130768","title":"诗谢文显兄弟载酒并简子畅二首","dynasty":"宋","author":"韩淲","text":"几椽牢落依僧住，二妙慇勤载酒来。名节似君真有道，交游著我定怜才。谭高屡激清风起，归近何嫌落日催。苦忆平生溧阳尉，驱车政尔犯黄埃。柱杖敲门借竹看，步随纾曲转林端。架边绿蔓阴成幄，桥下清流春有湍。君作屋庐嫌近俗，我因岩谷遂深盘。傥思出郭少尘事，或命巾车初不难。"}