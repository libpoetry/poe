{"id":"781896","title":"舞刀歌","dynasty":"清","author":"戴梓","text":"匹夫百战成大功，身膺上将胪王公。腰悬宝刀三尺水，为我醉舞生阴风。猿伸隼击逞神异，左右辟易不敢视。须臾见光不见人，银蛇万道抟空际。材官执弓群射光，光凝金石声锵锵。风雨骤至百灵走，空教羽镞纷飞扬。耸身一击电母白，寒潮上激天龙狂。雄心舞热发真怒，闭喘裂眦毛发竖。壁上环观不是仇，馀威吹断庭前树。"}