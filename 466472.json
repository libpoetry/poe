{"id":"466472","title":"癸巳落花四首","dynasty":"当代","author":"石任之","text":"物色秾熏红素飘。杂花蛮草夜迢遥。已经欲界三千劫，才是人间百五朝。透网春虫恨难补，遗香后土泪曾浇。飞潜无计询苍帝，明日鱼吹过石桥。前生终是负深恩。九十秾华深楗门。锦幄初裁栖暖艳，绿章未拟吊痴魂。可甘小谪流溪涧，讵忍飘零返蠹根。冷坐春阑听玉笛，坠英微觉触风幡。繁绿阴成不可追。坠欢应破旧相思。眠茵堕水几人会，逐燕随鱼一念疑。解脱倘先容委蜕，忍情终古种慈悲。剧怜消歇寻常事，忉利衰华也是痴。寂灭方知爱染侵。鹃魂沤梦瘦难禁。金铃浓笑迷风蝶，绛蜡微嗟警暮禽。幸有狂香归净土，已无剩日护春阴。优昙娥影非耶是，倍感东皇造物心。"}