{"id":"803319","title":"余在顾辛庄佣书有李笑檐顾子白赐题咏白牡丹五十韵得一先韵","dynasty":"清","author":"温权甫","text":"夏日情偶倦，抛书午后眠。醒来无情思，忽见有寸笺。草圣形难办，神浓墨未干。挥毫龙蛇走，满纸落云烟。子白东兄写，笑檐世弟编。成文吐锦绣，雅意更缠绵。邀侬入诗社，赏咏白牡丹。体式五言古，限韵是一先。五十韵牌检，三时真草全。不成罚酒数，坐花开琼筵。闻来乘逸兴，思去又索然。老羞久废学，专能作诗篇。况是枯肠客，痴迷似醉颠。抽丝如轧轧，枵腹何便便。真愧白居易，敢同李谪仙。扪心如水沸，五内似油煎。勉力附骥尾，紧加逐鹿鞭。措辞不达意，下笔大如椽。体格虽匹古，失粘有万千。涂鸦真满纸，不与逃了禅。小院群芳歇，花王独立前。牡丹真富贵，白色更新鲜。不与繁华竞，冰姿若自怜。红妆笑艳冶，素质伴婵娟。啼妇闺门妒，粉郎陌上穿。梅魂盆外借，李蕊意中缘。虢国娥眉扫，庄周蝶梦圆。眉颦西子頞，香压太真肩。亭北栏杆倚，墙东绰约偏。玉楼能玉立，花萼衬花钿。淡泊三生志，芬芳一世传。多情留月下，有意睡台边。冰肌能清洁，擅心自守坚。琼花疑共见，瑶圃忽相连。本是银妆点，何劳赤线牵。"}