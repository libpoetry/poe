{"id":"711884","title":"晚饮湛用喈双峰阁即送之北上因寄程周量","dynasty":"明末清初","author":"陈恭尹","text":"秋月已向尽，篱花黄几枝。北风昨夜吹木叶，一一飞度楼南池。登楼旷望见千里，廓落天围净无滓。海色为霞树外明，双峰如黛空中起。龙鳞相比万室开，中有甲第排云雷。君家尚书明绝学，自堰长江筑钓台。闻孙复得任公子，手探骊珠来赤水。再献君门虽未售，南琛何患无知己。塞鸿摇曳向南声，行子迢迢更北征。居人次第起相饯，青衣十五调鸣筝。饮君酒，送君行。中路秦淮雪正霁，到日长安花始明。长安虽乐未西笑，因忆程生最同调。风雅曾深海上期，声华早擅中原妙。别来五载音问稀，芙蓉阙下振朝衣。凭君为寄长相念，便理云翰追逐飞。"}