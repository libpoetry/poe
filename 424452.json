{"id":"424452","title":"渡江云·为金悔庐题霜晓庵裁曲图","dynasty":"近现代","author":"袁思亮","text":"苔铺门昼掩，旧京病客，短鬓倚西风。撼窗梧竹语，做尽秋声。唤起理丝桐。回肠贮恨，尽安排、换羽移宫。千万回、红牙低按，嚼蕊吐芳茸。惺忪。黄金铸泪，翠缕缠愁，写柔情如梦。翻只觉、歌怜眉窄，舞怯云松。曲成未许人偷掐，付玉郎、亲费春工。听试罢，余音暗落霄鸿。"}