{"id":"443851","title":"古意次清晓韵","dynasty":"当代","author":"熊盛元","text":"晓来怅立章江边，一堤垂柳笼远烟。临风我自歌古调，翻飞鸥鹭落我前。千载相知只俄顷，悠悠宿缘谁记省？兰汀蕙渚曾栖迟，水佩山鬟同消领。游丝袅梦云影轻，何处弦管传悲声？望极翠霭迷茫处，泪弹空际飘红英。浩荡波卷连天雪，恍见仙子殊奇绝。欲往寻之渺音尘，伴人惟有林梢月。"}