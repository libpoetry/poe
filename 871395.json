{"id":"871395","title":"纯阳会","dynasty":"宋","author":"白玉蟾","text":"一点薰风舞绿槐，祝融衮火从南来。海棠落地蜂蝶去，池馆无人莲未开。溶溶一掬清和髓，纯乾已作牝马矣。岳渎将此英雄气，收来顿在葫芦里。阶前十有四荚蓂，谏议夜来梦麒麟。披槲老翁自鼻笑，胞胎未兆天元春。洞宾弄巧翻成拙，蓬莱路上空明月。墙头梅子枝上蜡，池畔榴花叶底血。生来挺挺其精神，所适性癖穷天真。蓦然悟得铅汞机，敢谓大道无楚秦。忽尔金丹成九转，十月胎团人不问。撼动乾坤走鬼神，青云白鹤方解闷。天下后世思真人，常与真人庆诞辰。樱笋厨开正来日，释氏亦欲制蜡人。不知故事自谁始，实是五代谯陵起。王诜建会集冠褐，飞来白鹤不知几。次则萧氏建宅仙，七闽万户生祥烟。一郡二郡渐风化，骎骎知省洞宾贤。城南城北走几次，人亦不知回老是。但见老松作人语，先生携墨归谁氏。太平寺里作篇诗，又道摩镜嫌人痴。岳阳市心一长啸，铁笛无声今几时。宝婺有人潘氏子，功名愿足心肺喜。髫年崇奉迄今日，四海杖屦纷如蚁。万指丛中见玉蟾，不作衣衫褴褛嫌。题诗祝君励金石，晨香夕烛增肃严。妙通老人暗抚掌，何年熊罴入梦想。待渠峥嵘欲及笄，整顿衣钵福无量。半千白鹤呼青云，青云深处琼梅新。有人要问飞升事，只看天边日月轮。"}