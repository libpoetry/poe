{"id":"276584","title":"拟苏诗·薄薄酒，倾几钟","dynasty":"现代","author":"汪石青","text":"薄薄酒，倾几钟。尘尘劫，隔万重。桃源境界閟高风，羲皇人物将毋同。村姑小小春颜红，牵萝补屋何从容。溪童牧竖芳草中，或歌或笛皆融融。忘机丈人，佝偻邻翁。春秋佳日，三两相逢。溪南舍北，时相过从。清泉白石宜曲肱，听松听水宜支筇。举手劳劳谢诸公，人寰回首春朦胧。余衣食已振，余策良已封，余卜余筮无烦庸。丈夫失意日，大泽酣蛇龙。何屈何伸无悲恫，仰天一笑风云空。"}