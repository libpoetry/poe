{"id":"1125471","title":"金蕉叶","dynasty":"宋","author":"袁去华","text":"涛翻浪溢。调停得、似饧似蜜。试一饮、风生两腋。更烦襟顿失。雾縠衫儿袖窄。出纤纤、自传坐客。觑得他、烘地面赤。怎得来痛惜。行思坐忆。知他是、怎生过日。烦恼无、千万亿。诮将做饭吃。旧日轻怜痛惜。却如今、怨深恨极。不觉长吁叹息。便直恁下得。江枫半赤。雨初晴、雁空绀碧。爱篱落、黄花秀色。带零露旋摘。向晚西风淡日。发萧萧、任从帽侧。更莫把茱萸叹息。且更持大白。沈烟篆曲。可庭轩、翠梧荫绿。挂晚景、寒林数幅。对冰盘莹玉。印枕娇红透肉。眼偷垂、睡犹未足。试纤手、清泉戏掬。看风动槛竹。"}