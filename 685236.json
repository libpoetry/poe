{"id":"685236","title":"题沈孟渊江乡深处二首","dynasty":"明","author":"王肄","text":"村西村北路相连，处处桑麻绿野田。一带好山如画里，几湾流水到门前。渔歌唱过鸥边月，牧笛吹残谷口烟。不独仙源异人境，杏花春雨自江天。路入江乡觅隐沦，远随流水度前津。云遮茅屋不知处，舟过柳桥方见人。白鸟下汀芳杜雨，紫鳞吹浪落花春。相逢说罢忘机事，一道香风起绿蘋。"}