{"id":"1236210","title":"宿浚仪公湖亭四首","dynasty":"元","author":"杨弘道","text":"夜宿湖亭水气凉，四更风露湿衣裳。空濛雾重前山暗，屋角斜明是月光。两两三三白鸟飞，背人斜去落渔矶。雨馀不遣浓云散，犹向前山拥翠微。几年乡梦隔江湖，此日登临兴不孤。小艇欲行无远近，不愁归醉要人扶。能文亦有张公子，往岁俄加道士衣。载酒白云山下路，拟将毫翰与同挥。"}