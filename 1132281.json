{"id":"1132281","title":"次韵遂宁府宴贡士即席赋","dynasty":"宋","author":"魏了翁","text":"过尽一春花信风，鱼天鼓浪送蒙冲。凤翰有目争先睹，牛角无人叹不逢。选试谩称新汉使，作成端属旧春宗。鹿鸣剩作中和曲，嶉送飞黄出蚁封。谁把浮华变古风，颓波衮衮日奔冲。人情容易随流去，此道分明触处逢。学似董晁犹有累，文过元白愧无宗。诸君自此皆升矣，更向根基厚自封。"}