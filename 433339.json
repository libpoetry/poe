{"id":"433339","title":"鹧鸪天 白云洞题壁","dynasty":"近现代","author":"黄公渚","text":"金碧檀栾出树颠。花宫钟磬近钧天。盘空路入逍遥谷，泼墨云吞邋遢山。丹灶客，白云仙。飞翔华盖列苍官。纁黄暮色雕龙嘴，目极沧溟万里船。叠嶂攒峰翠插天。蓬壶宫阙有无间。云开溟渤平如鉴，日出榑桑赤似盘。银杏老，玉兰残。抚阑话旧有黄冠。旧题笼壁交期尽，遗我虚堂一兀然。"}