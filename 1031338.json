{"id":"1031338","title":"圣泉寺松径","dynasty":"宋","author":"蔡襄","text":"青松苒苒门前道，根氐坚牢颜色好。鸣籁萧森风雨生，紫鳞开动龙蛇老。天若有意别留种，百年其下无纤草。雷霆绕绕雪霜重，劲节支扶不颠倒。野姿峭拔已背时，肯要藤花彊缠抱。南方赤夏苦蒸湿，万木无声就僵槁。忽经密荫少休息，肌骨便惊秋气早。寄言匠者勿复顾，留作清凉除热恼。"}