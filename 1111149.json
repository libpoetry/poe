{"id":"1111149","title":"次韵洪萃之太社真率之集三首","dynasty":"宋","author":"许及之","text":"畴昔三洪并，声名四海知。灵光一老在，鸑鷟九成仪。近有同朝喜，今无远室思。双瞻最良誉，合瑞圣明时。鼎来那有说，铛坐太无哗。击缶聊三奏，吹埙信一家。劝时几礼醵，真率胜笾加。老愧诗无律，新篇极叹嗟。诗翁甘独殿，我辈岂其班。爝火自不息，斤风祇似閒。秋容蟾桂里，归梦雁芙间。物理因诗悟，新来豹一斑。"}