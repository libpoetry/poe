{"id":"688123","title":"秋兴二首","dynasty":"明","author":"朱应登","text":"金陵王气即非遥，龙起濠梁表圣朝。御道北来瞻日月，神宫东望切云霄。花明天阙春游寺，柳暗秦淮夜渡桥。陶谢并驱知忝窃，别来人事转萧条。胡骑凭陵八月风，羽书朝暮九华宫。金吾宿卫临关外，宣府游兵集禁中。燕塞河山天下险，泰陵恩德众心同。谁能补衮供臣职，莫遣宵衣损圣躬。"}