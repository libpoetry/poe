{"id":"1235736","title":"九日紫极宫次戴懋和韵","dynasty":"元","author":"吴当","text":"老去杯悭易劝酬，年年挥泪望神州。凤凰城阙金汤在，龙虎亭台翠辇游。牛斗寒光通紫极，蓬莱弱水隔玄洲。乌纱不受西风急，高阁凭江倚素秋。忆昨追游禁苑寒，陇头红叶醉中看。青蒲曾伏麒麟殿，白发能胜獬豸冠。天上玉堂惟有梦，田间瓦缶竟无欢。殊方久病悲摇落，笑啜茱萸强自宽。"}