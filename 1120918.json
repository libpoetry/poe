{"id":"1120918","title":"古风二首","dynasty":"宋","author":"周紫芝","text":"夜梦乘轻舟，挂席浮天池。天池亦何有，涛澜靡津涯。中有三神山，楼观何巍巍。晶荧白玉阙，彩错黄金旗。紫皇遣天风，下吹仙人衣。仙人不知名，人言是安期。我欲就与语，弱水隔渺瀰。鼓枻方少前，风动辄去之。仙人不得见，遥睇忍言归。愿言哀劬劳，举手援尘姿。探囊得灵丹，往往分刀圭。使我生羽翼，桑榆增暮辉。矫首望寥廓，云日清四方。枭獍各屏迹，孔鸾亦高翔。凤羽可为仪，用以朝帝皇。八音奏韶濩，五色呈文章。帝皇在殊庭，敛佩方锵锵。顾瞻丹凤俦，高目振鹭行。斥鴳独何事，乘时亦飞扬。短羽无远志，控地抢榆枋。卑飞固可笑，摧折亦足伤。愿附翙翙翼，托身云汉傍。"}