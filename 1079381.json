{"id":"1079381","title":"同诸子游城东园","dynasty":"宋","author":"吕本中","text":"昔闻城东园，欲往常不款。今来天气佳，茶瓯起衰懒。杖藜出门去，如膜开病眼。木叶犯新霜，瓜田带馀暖。川源疑有无，风云递舒卷。不期鱼鸟会，偶逐鸥鹭远。浅水乱菰蒲，荒亭秀苔藓。青山近在望，更悟秋意晚。同行二三子，诗语各萧散。不愁罚觞难，苦恨白日短。千秋高阳池，令人忆山简。"}