{"id":"660504","title":"国贤示和陶止酒诗因次其韵","dynasty":"明","author":"吴俨","text":"吾饮苦不多，不待戒而止。止不在多言，戒在方寸里。五斗可解酲，古人绐妻子。不饮固鲜欢，剧饮亦何喜。从容五七行，客散主亦起。饮与不饮间，乃自有至理。独醒似绝人，沈湎必伤已。有德以将之，庶几其免矣。糟丘本无山，酒池焉有涘。不醉不醒人，寥寥百千祀。"}