{"id":"1058362","title":"丛玉山","dynasty":"宋","author":"华镇","text":"石城深沈有神椟，苍璧青圭森矗矗。榛芜未薙见圆石，沆瀣初披得丛玉。寒流喷薄洗烦虑，翠光敛舒瑩人目。两岩神化琐烟霞，一径天成遍厓谷。朝阳杲杲亘东岭，夕阳亭亭载西陆。拄天峻极天为低，交云拔起云常簇。风箕雨毕列华藻，木客云娥俨仪服。应真示相契空门，洪厓脱身度尘躅。露天池寒星斗簇，合岩石暖莓苔绿。石台登眺多舂容，金匮缄封富奇蓄。幽窦悬泉岁清浅，碧岚如云日纷郁。莲花风度夏香深，芙蓉露裛秋华肃。灵龟戏游物自寿，师子雄腾谁与逐。金鱼熻嚇待时雨，石鳌赑屃依苍麓。满川云起老龙吟，虚谷风清雕虎伏。主人天与经纶器，才名早在神仙箓。清时北阙方我须，雅兴东山难自速。脩途未许顿长辔，胜地何妨揭华屋。双岩挹秀左右逢，快览凭高心眼足。夜邀秋月得丹桂，晓迓冬曦看若木。飞梁续径压苍矶，投隙团茅缭脩竹。云轩芝盖俯可揖，水色天光浓溢掬。绿野篇章惜未多，辋川图画今能续。披图已觉思超越，过眼应忘身局束。华编今日许联诗，芳径何年容秉烛。因嗟轻别五云隐，长思起效三闾卜。分知方外学屠龙，不及人间谋刻鹄。鲁国也欣三釜粟，梁园倦游还忆蜀。葛洪平昔志丹鼎，子房雅意捐嘉谷。愿登天路青云梯，长听仙翁紫芝曲。"}