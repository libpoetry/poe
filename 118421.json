{"id":"118421","title":"范蜀公挽词·能言人尽尔","dynasty":"宋代","author":"苏辙","text":"能言人尽尔，有立世终稀。忧国常先众，谋身亦勇归。见奇初或笑，要极未应非。仅似西山老，终身止食薇。赋传长啸久，书奏镈钟新。共叹文章手，终为礼乐人。遗风满台阁，好语落簪绅。欲取褒雄比，终非骨鲠臣。剑外东来日，城西却住年。高斋留寓宿，旅食正萧然。语惬闻投石，诗新看涌泉。清樽寄苦泪，一洒叶坟前。"}