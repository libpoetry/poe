{"id":"467524","title":"白日梦十章再用仓海韵","dynasty":"当代","author":"胡云飞","text":"慧剑曾将隳百城，良辰底事百忧生。香车宝马经年忆，天女修罗两界情。南海壮心归默默，北窗幽梦例平平。仙人又报春消息，照水桃花逼眼明。白日停骖太一前，玉笙银管奏钧天。云中鸡犬随新主，洞里丹霞换大年。月出见明沧海泪，酒阑谁种紫芝田。隔帘人语故难认，缭绕犹遮宝鼎烟。纷纭漫话劫馀灰，劫火若潮何处来。杳渺西昆岚绽电，嵯峨北极路深苔。五城窥秘阍人怒，重阙说仙名士呆。玉女投壶相对笑，安期缑氏但传杯。弹指流星太白西，真人酒罢醉菩提。春残不见东君面，夜寂时闻北斗啼。旌节上元终检点，梦醒下界尚沈迷。仙官唯待玉皇诏，白玉楼成倩孰题。冷目微芒寐烛龙，花神冰露洒丁冬。忽传羲驾出三岛，旋理玉壶朝九重。铅水涟涟随夜尽，碧鸡震震唱时邕。铜人泪与苍生泪，悲喜予将问所逢。仙家闲事海扬尘，不似凡间有患身。鸾鹤交鸣栖玉树，牺牲杂供飨炎神。黄泉落寞多新鬼，紫府逍遥有至人。王母高眠镇难得，酣然一梦又千春。我马玄黄汗血流，路深不见使人忧。罡风漫捲铢衣袖，寒雨犹侵玉辔头。久待难传黄石赐，欲从未许赤松游。双成劝与共车去，冠盖俨然缨络柔。灵鹫峰头遇老胡，划江以锡百川输。桃花流水来天极，瑶草瑞芝堆海隅。月下宣梵白衣冷，云中招手赤龙呼。不知吟罢归何处，唯见人间百戏图。去时回首望西昆，玉手亲曾种慧根。别梦或遗千古怨，乡心但与五云奔。穷荒劫后讶归鹤，沆瀣甘馀谢食豚。见惯疑猜终不语，桃花故事美人恩。花谢花开亦奈何，光阴一曲旧时歌。诗情渐老人三十，长夜犹馀梦几多。久卧高床迷幻境，慵闻上客说春和。个中真味讵能解，日下焚香祝梦魔。"}