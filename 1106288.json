{"id":"1106288","title":"寄婺倅张同年渭叟并简其婿黄元辅自然二首","dynasty":"宋","author":"王迈","text":"江峰映带武夷青，几度携筇此地行。韵士魁人钟间气，冰翁玉婿并时名。世方争效十钻巧，渠自不贪三字荣。料得平章风月暇，家书一阅万金轻。同登当日鬓犹青，宦路还如跛鳖行。莳药山阿非贵相，叩头殿下得狂名。著书平屋千年记，堆笏盈床一饷荣。安乐窝中无别法，只将世累放教轻。"}