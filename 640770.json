{"id":"640770","title":"题江天雪景卷","dynasty":"明","author":"童冀","text":"海风吹涛作山立，遥天万里云一色。天人薄暮剪飞花，半夜寒光动窗白。山人睡起僵欲扶，摩挲醉眠犹模糊。推窗不知人在世，拭眼一观天地初。乾坤浑沌含太素，溟海茫茫隔烟雾。霓旌羽盖纷相迎，咫尺蓬莱有归路。仙人鹤发颜如童，翱翔贝阙游珠宫。万年瑶草凌寒碧，千岁蟠桃如日红。琼林玉树交相倚，白鹿轩腾素鸾峙。纤云不动天无声，一色琼田三万里。六龙海上飞金乌，鹍鸡啁哳鸣天衢。刚风吹梦落人世，却向蓬窗看画图。黄金未就丹砂诀，青镜萧萧满华发。从今更约三千年，归去三山白银阙。"}