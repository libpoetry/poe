{"id":"1236246","title":"仆射山人山中四时词","dynasty":"元","author":"汪珍","text":"春风破寒入幽谷，残雪消时烧痕绿。林花斗日媚于颊，野蕨登盘甘胜肉。南漪新渌晴满湖，春来行乐何处无。一樽我欲就花饮，花下啼禽能劝沽。草泥聒聒吠蝼蝈，枣花落尽桐阴密。舍南舍北棹缲车，山后山前闻打麦。新篁解箨来薰风，脱巾露坐双鬓鬔。清泉白石足佳处，人世炎炎如甑中。西风萧萧群木槁，天外秋云净如扫。豆叶半枯鸿雁来，粳稻俱登鸡鹜饱。白云夜下天雨霜，破篱衰草啼寒螀。芋魁如盎茭白老，床头酒熟浮蛆香。千林怒号北风恶，阶下纷纷堆败箨。野田日出散牛羊，茅屋天寒喧鸟雀。湿云筛下豆秸灰，谷口梅花开未开。明朝积玉深一丈，高卧闭门谁复来。"}