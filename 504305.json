{"id":"504305","title":"寄太平诸友","dynasty":"明","author":"李昱","text":"昨日东风吹雨过，正值山斋罢书课。无官可守真自得，有酒不饮谁能那。此时况当春夏交，绿静园林安敢唾。出泥已誇篱笋嫩，入馔颇忆溪鱼大。花间紫骝来几疋，叶底黄鹂鸣两个。桃君诸公多俊才，远来相就同赓和。能文何如扬执戟，剧谈每羡陈惊座。水心风流今尚在，正献家声远犹播。伯仁之孙本奇士，亦有诗僧兼种糯。野人拟作韦曲游，诸公复忍东山卧。谁谓更深雨复作，到晓打窗惊梦破。宁愁乌帽颠风吹，尚恐蜡屐春泥涴。拈毫惆怅题我诗，天晴更为斯丈贺。"}