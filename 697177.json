{"id":"697177","title":"送王次公观察视学关中六首","dynasty":"明","author":"胡应麟","text":"咫尺除书气象新，渐看霄汉问词臣。文章一代初推毂，名姓三朝旧斲轮。露冕星光遥动邺，褰帷雪色欲飞秦。柏梁台殿抽毫处，年少谁当属和人。牙旌初入豫章台，绣钺俄看灞上开。把袂云霞匡续去，飞书河岳巨灵来。公馀雁塔谁高倡，客满龙门孰上才。寂莫汉庭迁史宅，遗踪一为问蒿莱。绛帐遥趋大国风，悬腰双剑拂长虹。旋收骏骨过秦市，尽辇蛾眉入汉宫。紫阁烟霞晴望里，黄河冰雪醉吟中。惊看岳顶重题后，万古金天色对雄。拂袖骊歌共黯然，青山孤照越门筵。蓝田画好推摩诘，灞岸诗成忆仲宣。朝日未央千榭起，暮钟长乐万家悬。何愁肺病当年事，对倚金茎玉露前。鼓吹朝巡百二州，五陵花色傍行驺。山回菡萏终南出，殿锁芙蓉太液愁。异日诸儒传白虎，早时多士识青牛。葡萄细酌咸阳夜，好是经过旧酒楼。西征车骑去翩翩，夹道争迎使者贤。执宪盛推何李后，雕文重识汉秦先。幨帷翠逼长安柳，杖屐青携太华莲。莫以上林秋雁尽，缄题凭寄白门船。"}