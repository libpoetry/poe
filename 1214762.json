{"id":"1214762","title":"送张叔方湘潭州税务大使","dynasty":"元","author":"黄玠","text":"使君足下远游履，茇涉湘潭数千里。江南柳色共依依，亲老家贫须禄仕。昔年裤褶作巡官，矢箙弓櫜悬豹尾。于今九九学算术，却执牙筹筦州市。炎洲蜑人卉为服，西域贾胡珠作珥。巴賨奇货积如山，贱者翠毛兼象齿。千万人中生俊杰，识时所务非俗士。与民尽用一分宽，粗给官常斯可矣。君家五世皆达官，节槩两朝无比儗。况尔诸孙有祖风，为国理财聊小试。扬子江头春雨深，杯行未尽离歌起。安得相从到楚乡，澧有兰兮沅有芷。"}