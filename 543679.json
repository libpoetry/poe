{"id":"543679","title":"白榆歌别司马汪公归婺中","dynasty":"明","author":"胡应麟","text":"天上何所有，历历种白榆。光辉烂绛阙，照灼青云衢。白榆花开银汉傍，千枝万叶垂琳琅。干拥西池翳若木，根盘东旭凌扶桑。何来太乙精，骑龙游八荒。折花戏阊阖，竦身朝紫皇。帝命携青童，下界聊徜徉。时维乙酉岁，元会呈嘉祥。长虹百道飞紫阳，胃娄奎壁交寒芒。巍然名世降空谷，九州四海垂文章。文园消渴太史腐，宇宙何人策高步。千秋再起司马公，鼎足中原共驰骛。司马当年年甫髫，食牛吞虎心雄豪。试宰乌伤动当宁，立驱五马行春郊。蕞尔倭酋躏中国，流血膏原胔横隰。九重拊髀思长城，大开幕府罗群英。馀皇乱蹴沧海上，只手尽补天南倾。伟哉司马文且武，左挈夔龙右方虎。琅琊兄弟中颉颃，一字凭陵斗今古。如椽大笔流风霆，落落迥与元化并。差肩檀孟走公谷，扬班十辈无留行。馀事为诗歌，格力尤矫绝。宵驰历下军，神交大梁侠。棱嶒健骨摩苍霄，烨如威凤升岧峣。有时掉臂浣花宅，杜陵野夫不得骄。岳岳龙门并真宰，却向溪头问兰茝。怜才意气贯金石，下士声名亘湖海。胡生双刺怀十年，姓名磨灭甘尘烟。参差一泛洞庭棹，极目练水心茫然。山阴乍夜雪三丈，立呼舴艋来新安。新安山水何奇哉，巨石林立高厓摧。奔流溅沫望不极，恍若吕梁悬水三十仞。庐山之瀑，滟滪之流，砰訇触怒争喧豗。长年捩舵不遑息，转入危滩势逾急。穷幽历阻到梁下，翘首天都倚绝壁。天都去天不盈尺，云门隐隐云气入。两袖乘天风，苍茫踏云中。举头见太函，疑是轩辕宫。轩辕不肯谒，却谒司马公。公也倒屣出，一笑心神融。中厨饾丰膳，炰鳖羞黄熊。玄谈叩无始，高论探鸿濛。醉中吐豪气，四坐惊元龙。不知天河落盏底，但见蓬莱旭日荏苒悬城东。城东陌上春风来，十里五里桃花开。飘然蓝舆扪崔嵬，红霞纷纷落绿苔。明眸皓齿临高台，恍如瓢笠行天台。吴生曼声振林木，谢生悬河笥充腹。美人临邛得王四，豪士扶风见汪六。曲江观涛病色扬，龙山落帽饶清狂。山公倒著接䍦坐，相看一一俱高阳。定瓷博山焚妙香，蒲萄之酿琥珀光。大叫酣眠竹林下，下视六合天茫茫。大白频挥不知数，斗酒宁论百篇富。文章乍可穹壤齐，富贵真如草头露。拂衣东望生离愁，我欲东归公苦留，为君且解青貂裘。山灵入梦幽思发，单车竟作齐云游。齐云巀嶪天尽头，何年赤县开神州。蹊回谷转划然一窍透混沌，香炉紫烟缭绕五城十二昆崙丘。憩公无量阁，宿公文昌楼。羽人跨白鹿，道士骑青牛。五老岩岩立霞际，环佩高翔隔尘世。三姑亭亭若可招，蕙裳罗带长飘摇。回瞻巨碣峙寥廓，科斗虫鱼籀文剥。云是元封封禅碑，帝遣神书镇名岳。朝辞白岳下，暮宿岩市溪。如花六七辈，秉烛相招携。华灯荧荧夹明月，笳鼓煌煌众星列。忽看紫气屯关门，走卒儿童竞欢悦。曳杖扶天孙，徘徊登幔亭。周遭列岩岫，綵绘飞银屏。观者盈道傍，叹息难具陈。有如武夷君，挥手辞世人。幔亭登乍毕，还寻上池室。浮筏溯空明扬帆，弄春碧沙棠为楫。绣幕悬金罂，玉瓶置我前。百壶荡漾如流泉，翠眉蝉鬓纷婵娟。觞行乐奏雷电作，回桡转向濠梁泊。清沙锦石俨可数，细雨斜风亦不恶。李姬拂袖拥高浪，赵女褰裙映林薄。漫忆岑郎吟渼陂，欲效陈思赋河洛。昏黑归来兴逾逸，玳瑁芙蓉众宾集。红牙按拍催鸾笙，紫笋攒箫和龙笛。痛饮淋漓将至石，主人留髡向西席。吁嗟乎今晨何晨夕何夕，人生快意差已极。乐极悲来将奈何，登山临水哀情多，倚风老泪双滂沱。公为我楚舞，我为公越歌。丰城两神物，会合长蹉跎。眼前岁月东逝波，青青柳色明关河。明发牵衣强余住，咫尺芳洲断春树。欲行不行行且留，未忍匆匆别公去。公不见琅琊布衣十日饮，琅琊之人渺何处。当时太白配残月，此日中流仅孤柱。何如片鹢飞严陵，生刍泂酌浇吴城。白玉之楼缥缈孤悬大罗上，弇州之山五彩之鸟，八翼四足仰天矫首而长鸣。定知精爽为公下，辎軿杂沓来秋冥。旁观客有骑羊者，彷佛生平共杯斝。如渑之酒迹已陈，此臂宁堪少年把。俯仰乾坤但公在，磊落肝肠为公写。已从孔祢申末契，底事桓文论兴谢。愿作灵光千万年，白首同公白榆社。"}