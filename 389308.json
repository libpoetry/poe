{"id":"389308","title":"摸鱼儿·问鸳湖、万株杨柳","dynasty":"清代","author":"薛时雨","text":"问鸳湖、万株杨柳，飘零几历寒暑。沧桑劫后云烟幻，零落扇纨衫纻。谁付与。是往日、升平选胜高歌处。双双董许。看指落天花，书翻秘笈，含睇各无语。灵呵护。楚失依然归楚。神光想像毫楮。南邦黎献留题遍，谁更抗声钟吕。吟复住。怅画里、蕉栏竹径难寻取。烽连古戍。问甚日烟波，重携琴鹤，续访棹歌侣。"}