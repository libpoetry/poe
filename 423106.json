{"id":"423106","title":"念奴娇 送郑国基之任南洋","dynasty":"近现代","author":"詹安泰","text":"电轮飙起，看长空、杯酒放愁何地。汝自鱼龙工变化，我已鬓星星矣。幽恨难埋，才名多误，大梦真儿戏。青山如笑，狂歌飞上天际。那得无限风流，舞裙游屐，蹴踏繁华碎。百万香鬟齐下拜，一别可堪重记。惨极人寰，劫馀身世，孰洒伤离泪。未须魂断，十年霜刃初试。"}