{"id":"949001","title":"寿友人","dynasty":"宋","author":"周申","text":"蕤宾纪月蓂初开，斗杓直指午位回。家家妆点垂门艾，儿童报道端午来。仙风偠■温琼室，幔亭秀气重胚胎。夜来忽叶熊梦吉，凌晨果见生真才。光风霁月和可掬，天上鸑鷟真奇哉。五枝丹桂推独秀，满堂却更金玉堆。新帅问友尤笃意，庆动慈闱戏老莱。青毡旧物须还复，香罗细葛好事催。年年记取蒲切玉，瑶池醉泛蟠桃杯。"}