{"id":"713525","title":"进帆石门怀古作","dynasty":"明末清初","author":"屈大均","text":"洋洋牂牁水，万里番禺通。百川灌其西，三江潴而东。分源自夜郎，合流趋郁铜。势束高要崄，声奔昌乐泷。春膏溉雄田，夏涨挟旧风。滔滔安所归，溟渤朝祝融。崩波吭一门，喷激争其冲。竦石尽壁立，沓潮声相舂。我舟朝溯洄，暮犹双阙中。飞峡有惊瀑，穿林多横峰。耽兹山水胜，挂帆时来从。楼船想杨仆，策略怀唐蒙。奇道乃自泄，偏霸知将终。裸国亦称王，矧尔臣佗雄。中华当拓境，扬越先成功。前军寻陕破，后骑石门攻。蠢尔一州主，汉为天下宗。"}