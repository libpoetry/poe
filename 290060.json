{"id":"290060","title":"瑞鹤仙·暑雨山游。归过自青榭，柳阴支榻，荷香沁衣，流连忘暝。君坦续游，有词","dynasty":"现代","author":"郭则沄","text":"水香摇浦溆。记柳外停车，山衣飘雨。归云袅残缕。睇烟郊晴色，一台高据。林泉付与。尽蹉跎、酒怀琴绪。傍苔墙、愁篴拈来，怕有冷鸥偷觑。凝伫。吟亭红老，别岫青孤，旧悰何许。多情巾屦。偏捎到、感秋语。料行歌侧帽，霜林巡遍，也似征鸿待侣。赚宵来、客枕凄迷，梦边塔宇。"}