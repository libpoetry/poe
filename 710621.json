{"id":"710621","title":"游扬历岩","dynasty":"明末清初","author":"邝露","text":"担簦发大庾，旅宿阻兵蠚。未凑鸿鹄羽，乱象起肘腋。遂脱远游冠，穹跨极天石。倒景粲云扃，参差羽人宅。激雪舞倾湍，奔龙扈危策。鹤响来雾重，猿啼去天尺。石髓韫龙湫，金涧洞海脉。云笠驾鱼宾，霞标咀芝客。藻霄蔚云树，罗景汇香国。金梯可暂盘，消遥养风翮。讵窃灵丘书，孰探终南册。重轮绝曦駜，沸鼎启胡蓦。回驭婴雄图，永与仙路隔。"}