{"id":"1245201","title":"投赠钟经历","dynasty":"元末明初","author":"丁鹤年","text":"颍川家世少游车，大府从容赞画馀。泛水依莲饶胜赏，饮冰啖蘖富清誉。高谈宾幕风生席，退食公庭月照闾。最爱小胥勤吏牍，更逢太守重诗书。登楼望海吟怀远，柱笏看山雅度舒。药笼参苓随选择，花溪桃李藉吹嘘。殊方有客飘零久，先垄无人拜扫疏。化笔久推公道在，况曾同食武昌鱼。"}