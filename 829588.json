{"id":"829588","title":"杂事","dynasty":"清末近现代初","author":"郑孝胥","text":"城西朋好谁相忆，定是丁陈与沈黄。海上昨逢润州守，一时回望奉先坊。江海论心有几人，葆真季直最相亲。治河策上仍为客，种树书成未疗贫。石头城西去来客，路熟深惭钵山碧。山下诗人顾石公，念我狂痴时叹息。扁舟京口留三日，北固山头别酒明。珍重赠言吾过矣，著书用世太劳生。螺髻瑶簪倒碧空，长崎山色似闽中。出门十日忽至此，归梦可怜千万重。"}