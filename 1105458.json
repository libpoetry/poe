{"id":"1105458","title":"至元廿四年十一月二十日得宣命诣朝可庵有诗不敢当次韵以谢","dynasty":"宋","author":"方逢振","text":"雪棹殷勤泛剡溪，吟香为拂案头埃。老躯久已乞骸去，瘦骨应难入画来。但愿东皇怜病瘦，早从西华觅云台。当年自是渠无分，明主何曾弃不才。抱琴来会锦沙溪，音响能清一世埃。不学晋人反招隐，颇知陶令欲归来。羡君雪里骑驴兴，哀我年前戏马台。留取老翁看云月，乾坤撑拓赖奇才。"}