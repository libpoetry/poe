{"id":"1072825","title":"春晚同石子文游欧阳参军园问其主人已物故独一老妇开门亭槛幽雅酴醾方盛开因叹二年卜居邻巷相去数十步而未尝一到作诗记之 其二","dynasty":"宋","author":"王庭圭","text":"居邻曲巷有朱扉，未许墙东宋玉窥。春草满池惊昼梦，酴醾万朵压繁枝。湘西江上参军宅，黄四娘家子美诗。他日沅陵寻故事，为余收入楚人词。"}