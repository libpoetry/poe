{"id":"817160","title":"题琢如中表同年遗照四首","dynasty":"清","author":"缪焕章","text":"曾记丁年共缔交，我沉沧海尔云霄。低徊五十年前事，陵谷沧桑阅四朝。当君中禁挥毫日，值我黔阳佐幕时。家业飘零生计拙，累君辗转费筹思。十年紫闼任翱翔，排比天章日万行。底事银河才洗甲，除书倏又下巫阳。几度青陵梦故人，谛观遗照倍酸辛。盈庭兰玉皆英隽，閒酌玻璃话夙因。"}