{"id":"691126","title":"送青溪先生之南京吏部","dynasty":"明","author":"李东阳","text":"昔我青云交，登朝半公辅。倪君廊庙姿，独立争快睹。钟镛在东序，法制形貌古。扣之声鍧然，鲸海日吞吐。兰苕与翡翠，信美安足数。缅维有司良，拔十思得五。如君能几人，吾侪愧参伍。南曹固云重，暇逸讵其所。愿持五色线，留为山龙补。故都佳丽地，旧里诗书门。文僖有家学，历世乃弥敦。登金学士贵，践斗尚书尊。簪缨父子继，姓字儿童论。文章两京赋，雨露三朝恩。君今历南省，禄养怀晨昏。壮哉显扬志，古道谅斯存。"}