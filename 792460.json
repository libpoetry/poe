{"id":"792460","title":"祖文正公旦","dynasty":"清","author":"王季珠","text":"休休一个臣，为宋掌机枢。才大量亦大，展布真有馀。五鬼献妖书，明明是阿谀。英主惮哲相，缄口用美珠。口岂珠能缄，愎谏非吾徒。况罢征辽师，地免肝脑涂。委曲全民社，不求谅区区。削发披缁敛，遗命凛凛如。君非未遽格，臣忠无或渝。景德祥符间，盛会跻轩虞。垓埏平似砥，调燮懋远谟。小眚不掩德，鸣乎天民欤！"}