{"id":"1144598","title":"锦钱馀笑","dynasty":"宋末元初","author":"郑思肖","text":"有时业一笑，清于万壑冰。有时吐一语，浊于三月春。所以天地閒，不著如是人。任之波波走，永劫长沉沦。昔有古先生，忒杀不唧溜。拈得一枝花，失却一张口。白昼叫不醒，徒尔打筋斗。若欲了此意，但饮一杯酒。晚年阖闾国，侨寓陋巷屋。屋中无所有，事事不具足。终不借人口，伸舌觅饭吃。以此大恣纵，骂人笑吃吃。山中一溪水，绝与众水别。不解饮清风，只解醉明月。一片清泠意，活动流不彻。何劳濯缨人，再三苦饶舌。我家南山南，日月最相爱。清光泼面来，只是无人买。我昔买淂之，翻手恣买卖。山北诸草木，也只得礼拜。佯狂真佯狂，踏碎东风影。一任东风吹，花意乱不定。闹闹人丛中，人人唤不应。借问老先生，莫教是姓郑。头戴烂纱巾，脚踏破鞋底。不知以何道，琮琤宇宙里。或恐是达人，毋乃是痴子。我亦欲问之，面冷似铁鬼。我有一句子，朗朗最分明。问水水亦笑，问石石亦嗔。独有老枯树，闻之弥精神。从此开笑面，恼杀天下人。崛强数十年，只弄一枝笔。笔是无根花，日月常结实。千千万万颗，颗颗如红日。日日采将来，布施十方佛。苍蝇亦奇哉，腹内矢何物。黑者变为白，白者变为黑。不换人活眼，何以化流俗。我来阎浮提，却喜无此术。一火陶铸来，莫不皆完具。岂有一造化，而劳别父母。可怜生盲者，当面不辨主。此理甚无斁，唾汝化为土。不怕明日死，且喜今日活。拍响浪敲击，飞谑讯挑挞。直送双眼去，天外破毫末。卢都横上唇，口门八寸阔。三三即九九，数之何曾有。九九非三三，拈来不用参。满顶发䰐鬖，满面骨岩巉。不知死日至，只是弄痴憨。巉巉岩谷中，尽谓是白石。一见一摩挲，老眼滴寒碧。绝无一点香，苍顶直坚立。当道横黄金，惜哉无人识。叫笑舞荒唐，面上生雪霜。一味呵呵笑，赤脚走四方。明月忽见憎，憎我太枯清。我亦骂明月，骂月弄光明。每爱入深山，最怕石路恶。剖树斫木屐，坚欲护双脚。即忙著将来，步步革落落。从教世上人，骂我错错错。二十馀年来，非不喜饮酒。近日青天痴，也逐世人走。骂詈古冰雪，赞叹新花柳。安得不独行，鼻角插入口。飘飘山中行，与云同出没。饥来餐生石，入口细无骨。满吻流甘香，不嚼而味出。幽禽独赏音，数声不可忽。生来好苦吟，与天争意气。自谓李杜生，当趋下风避。而今吾老矣，无力收鼻涕。非惟不成文，抑且错写字。昔者所读书，皆已束高阁。只有自是经，今亦俱忘却。时乎歌一拍，不知是谁作。慎勿错听之，也且用不著。突然出身来，拨却青天转。击破古洪濛，碎作七八片。片片生春风，散作花柳面。面面冷眼笑，何处不相见。顽绝绝顽绝，以笑为生业。刚道黑如炭，谁知白似雪。笑杀娑婆儿，尽逐光影灭。若无八角眼，岂识四方月。叫卖没底有，有价不敢道。拾得一块泥，胜如万块宝。如此至鹘突，直是不老草。逢人但点头，好好好好好。何待死方休，即今骨已朽。奇特动天地，也掷向背后。咄这臭矢囊，恣情开大口。几翻说得风，惊落虚空走。"}