{"id":"1116358","title":"次韵孙海见赠","dynasty":"宋","author":"苏过","text":"碌碌抱关好，孰为贤与愚。休歌紫芝曲，且和南郭竽。达人齐万物，轩冕等块苏。神仙何渺茫，羽人想丹丘。读书悼无成，卖剑行买牛。眷此三万轴，传家无邺侯。折腰为五斗，强言筦库职。譬如弹随珠，徒丧竟何得。坐咏渊明篇，令人有愧色。论交逮蓬荜，此道久寥邈。君侯廊庙人，顾我何数数。夜光忽暗投，按剑惊卓荦。自分麋鹿姿，食薇山之阿。不意设罗门，屡辱结驷过。清谈脱麈尾，奈此落月何。仕宦才百日，邴公有馀欢。君今吏一邑，萧然怀抱安。回翔云间翮，退学鸿在磐。簪组实外物，去来无愠喜。君看失马翁，倚伏寄妙理。顾我不亡存，斯言定非绮。嗟余幼好奇，乘桴蹈南海。远游信虽美，惊梦今犹每。一饱类邯郸，苦乐何足骇。居闲得三益，诗社毕此生。君才浩无际，可畏银河倾。孤军犯大敌，半夜壁屡惊。君有中山好，严风彫塞草。日月遽如许，相从恨不早。当呼伯雅君，看子玉山倒。"}