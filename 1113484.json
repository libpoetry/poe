{"id":"1113484","title":"园中杂书四首","dynasty":"宋","author":"张镃","text":"春云天上白成行，春草人间绿自香。罨岸桃花三百树，碧溪休问短和长。为要看花旋筑台，海棠犹未一分开。从今莫道晴时节，不是晴时也合来。芍药抽红叶未齐，畦丁笼鹤避花时。始知有喙长三尺，输与藏头曳尾龟。初生科斗聚如拳，鼓吹骎骎聒夜眠。料得鱼蛮生妄想，曲车那解口流涎。"}