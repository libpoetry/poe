{"id":"1110713","title":"和颜长官百咏 空门","dynasty":"宋","author":"朱继芳","text":"闭口桐鱼勿复论，数间老屋枕云根。晓钟三板出山去，分付猕猴为守门。锡杖凌空去复还，片云缥缈伴身闲。春风错种醍醐草，引得牛来食雪山。人居天地一樊笼，抚掌山家四壁空。不道今年空得尽，且无雀鼠到山中。四祖门庭寂寞秋，牛头只是旧牛头。如何一旦风光别，花落花开百鸟愁。四卷楞伽几上安，而今老去懒能看。庭前桂树花开未，分别西风信鼻端。黄金栏护紫袈裟，禁苑恩深赐予奢。林下衲僧那有此，多年枯木对春华。结草为庐万仞头，人间蚁穴自王侯。客来借问穷通理，不意僧中有许由。白莲有社一经过，会意由来不在多。满目庐山青未了，闻钟归去意云何。我本三生兜率天，为差一念又尘缘。早知密意无多子，不著旁行贝叶边。灯灯相续古犹今，怪底门前立雪深。衣不得传关臂事，汝师轻发老婆心。"}