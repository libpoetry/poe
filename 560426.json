{"id":"560426","title":"三香图为邓师德作","dynasty":"明","author":"徐庸","text":"吴天簌簌严霜飞，朔风捲林林叶稀。江郊岁晚断行客，茅屋处处扃柴扉。乾坤造化出太极，生物有意随春辉。罗浮美人玉为骨，洛浦仙子云作衣。樊姬亦是楚宫女，风度脉脉情依依。月明解后喜相遇，佩带绾结垂珠玑。娉婷谁兄复谁弟，涪翁诗句誇精微。东方欲白大星没，相与一笑浑忘归。"}