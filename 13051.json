{"id":"13051","title":"过凌霄洞天谒张先生祠","dynasty":"唐代","author":"于鹄","text":"戢戢乱峰里，一峰独凌天。下看如尖高，上有十里泉。志人爱幽深，一住五十年。悬牍到其上，乘牛耕药田。衣食不下求，乃是云中仙。山僧独知处，相引冲碧烟。断崖昼昏黑，槎臬横只椽。面壁攀石棱，养力方敢前。累歇日已没，始到茅堂边。见客不问谁，礼质无周旋。醉卧枕欹树，寒坐展青毡。折松扫藜床，秋果颜色鲜。炼蜜敲石炭，洗澡乘瀑泉。白犬舐客衣，惊走闻腥膻。乃知轩冕徒，宁比云壑眠。"}