{"id":"881680","title":"满江红 奉酬曾端伯使君，兼简赵若虚监郡","dynasty":"宋","author":"向子諲","text":"雁阵横空，江枫战、几番风雨。天有意、作新秋令，欲鏖残暑。篱菊岩花俱秀发，清氛不断来窗户。共欢然、一醉得黄香，仍叔度。尊前事，尘中去。拈花问，无人语。芗林顾灵照，笑抚庭树。试举似虎头城太守，想应会得玄玄处。老我来、懒更作渊明，闲情赋。"}