{"id":"749120","title":"赵忠毅公东方未明砚拓本","dynasty":"清","author":"于源","text":"五更待旦森袍笏，一疏书成夺奸魄。事成不成未可料，已拌贬谪同贞石。白日委鬼作啸声，毒雾蔽天天不明。荷戈幸免碧血祸，觚棱回首难为情。雁门关外埋秋草，此砚何年复归赵。流传曾入绣衣手，即今犹为子孙宝。百年不洒蟾蜍泪，乾坤正气留铭字。尚传金石重人间，更想摩挲铁如意。"}