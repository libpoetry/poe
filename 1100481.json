{"id":"1100481","title":"琵琶洲","dynasty":"宋","author":"严粲","text":"琵琶古怨犹凄清，何年一抹横烟汀。人言随波高下如浮萍，神鳌背负能亭亭。不知水仙宫殿碧皎洁，玉弦遥映云锦屏。胡沙万里音尘绝，独与鹦鹉愁青冥。天际归舟认髣髴，江头寒月伤伶仃。悄然夜久天籁起，往往恍惚游百灵。秋风袅袅兮水泠泠，俗耳筝笛兮谁能听。我眼如耳耳如鼻，妙处不言心独醒。钧天住奏三千龄，石钟水乐遗林坰，岂有宝器终飘零。一朝詄荡开天扃，帝命下取呵六丁。陶梭共起变化随雷霆，古馀山色空青青。"}