{"id":"314096","title":"沁园春·枣园感旧，呈李久庵先生","dynasty":"清代","author":"陆震","text":"念昔尊公，遭世沧桑，身亦沉沦。遂杜门荒野，庭无杂客，谈经暇日，座有遣民。而我先人，单衫席帽，日唤儿扶去水滨。追欢处，更交公兄弟，两世情真。伤心。墓草多春。只后嗣、如余贱且贫。似彦升弱息，寒衣是葛，叔敖孤子，生计惟薪。今日西州，羊昙再到，昔事低回剧楚辛。公真老，惊紫髯变雪，青鬓垂银。"}