{"id":"904179","title":"次韵元章黄冈春雪督二侄诗课","dynasty":"宋","author":"李处权","text":"夜雪驳群峰，春寒僵万木。山斋无所为，高卧仰看屋。冻云飞不去，就我檐下宿。平生柴夫子，能事立于独。蚤直渭水钩，晚怀荆山玉。陆地讵能沉，世侯终必复。不见林中兰，无人亦芬馥。暮年一丘壑，避地歌同谷。散诞水石间，清凉日三沐。笑人强解事，闭门作龟缩。一世竟何成，万事蛇著足。二侄瑞家庭，贯穿经史椟。才如射虎将，中石犹饮镞。诗成出连璧，墨妙粲笺幅。乃知作者心，求益不求速。我年及学易，方究大小畜。翛然对此君，苦节更森束。嗟今但洋洋，悼往宁逐逐。愿借邺侯书，尽阅三万轴。无因访煨烬，叹惜邯郸目。"}