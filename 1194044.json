{"id":"1194044","title":"唐乐府十首 送征夫","dynasty":"唐","author":"刘驾","text":"昔送征夫苦，今送征夫乐。寒衣纵携去，应向归时着。天子待功成，别造凌烟阁。挽粟上高山，高山若平地。力尽心不怨，同我家私事。去者不遑宁，归者唱歌行。相逢古城下，立语天未明。一身远出塞，十口无税征。河湟父老地，尽知归明主。将军入空城，城下吊黄土。所愿边人耕，岁岁生禾黍。城前兵马过，城里人高卧。官家自供给，畏我田产破。健儿食肥肉，战马食新谷。食饱物有馀，所恨无两腹。草青见军过，草白见军回。军回人更多，尽系西戎来。东人望归马，马归莲峰下。莲峰与地平，亦不更徵兵。河水清瀰瀰，照见远树枝。征人不饮马，再拜祝冯夷。从今亿万岁，不见河浊时。刀剑作锄犁，耕田古城下。高秋禾黍多，无地放羊马。昔时玉为宝，昆山过不得。今时玉为尘，昆山入中国。白玉尚如尘，谁肯爱金银。在乡身亦劳，在边腹亦饱。父兄若一处，任向边头老。莫但取河湟，河湟非边疆。愿今日入处，亦似天中央。天子寿万岁，再拜献此觞。"}