{"id":"688679","title":"大司马刘公宅翰林诸寮修瀛洲之会限韵得诗四首","dynasty":"明","author":"严嵩","text":"钟山晴对草堂青，胜日芳筵更此庭。花雾竹烟笼气色，汉雍唐省备仪形。直令浑噩追三代，坐见文章侣六经。却忆北扉供奉日，几回钟漏候明星。十年重见柳条青，剩水残山旧所经。胜会正看鹓作侣，瘦躯翻讶鹤同形。情娱尊俎堪移日，地远江湖漫聚星。食饱事閒兼吏隐，不知何以答虞庭。菊丛橙实竞寒青，客舍钟陵岁几经。玉署俊游论接武，金兰交契到忘形。盍簪琼树罗玄圃，张乐泠风起洞庭。巳报泰阶呈国瑞，夜阑搔首望天星。烹茶烧竹坐谈经，正爱清香满户庭。赖有琴觞能遣俗，都无案牍可劳形。上林梧竹栖群凤，东壁文章纪二星。他日汉家麟阁上，愿期勋业在丹青。"}