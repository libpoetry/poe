{"id":"119619","title":"次程帅和陶诗韵","dynasty":"宋代","author":"陈造","text":"昔吾窍科第，正自学力勤。虽从士夫后，禄已不及亲。痛感韦经传，敢忘择孟邻。念汝知策厉，灯夜仍鸡晨。立志忌作辍，惜阴计寸分。盍抽胸次陈，驱为笔底春。解颜献新得，眩眼释峤云。鉏头足膏腴，天人巧相因。奉亲相如此，况予耐贱贫。谁今子不如，俪美须前人。"}