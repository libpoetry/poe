{"id":"46586","title":"韩蕲王墓","dynasty":"明代","author":"高启","text":"宋室中兴日，将军武略优。功宜超贾邓，名耻并张刘。白马空前渡，黄龙竟北游。誓擒诸部种，还报两宫仇。朝使颁金册，边人识锦裘。跃戈冲野阵，横楫截江流。残虏亡魂走，中原指掌收。未终藩阃寄，已惑庙堂谋。坐散熊罴士，甘臣犬豕酋。和戎辞易屈，复汉志难酬。阙耸吴山晓，陵荒巩树秋。廉颇归未老，郭令罢谁留。折槛言徒切，藏弓势可忧。俄看星陨垒，永使陆沉舟。感慨思前代，凄凉吊古丘。剑花埋虎气，碑藓剥螭头。石兽嘶风雨，山僧护楸。鼓旗何寂寂，简册漫悠悠。父老悲犹在，英雄事已休。栖霞岭前墓，闻说更堪愁。"}