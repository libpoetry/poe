{"id":"721356","title":"送程荆山归富平为其尊人寿二首","dynasty":"明末清初","author":"陈恭尹","text":"平生游未到秦川，每送秦人一黯然。四姓帝居雄自古，二崤关路险如天。河冰坚处行归骑，霜月圆时泊客船。不必更论南越橐，卷中曾补白华篇。源溪苓塞近何如，华子高栖善著书。归奉晨昏千里外，正当天地一阳初。罗浮大药光生鼎，太华晴峰雪照庐。自昔五陵游侠窟，送君临发重踟躇。"}