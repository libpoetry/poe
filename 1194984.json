{"id":"1194984","title":"古塞上曲七首","dynasty":"唐","author":"贯休","text":"幽并儿百万，百战未曾输。蕃界已深入，将军仍远图。月明风拔帐，碛暗鬼骑狐。但有东归日，甘从筋力枯。中军杀白马，白日祭苍苍。号变旗幡乱，鼙乾草木黄。朔云含冻雨，枯骨放妖光。故国今何处，参差近鬼方。白雁兼羌笛，几年垂泪听。阴风吹杀气，永日在青冥。远戍秋添将，边烽夜杂星。嫖姚头半白，犹自看兵经。久雨始无尘，边声四散闻。浸河荒寨柱，吹角白头军。战马龁?草，乌鸢识阵云。征人心力尽，枯骨更遭焚。帐幕侵奚界，凭陵未可涯。擒生行别路，寻箭向平沙。赤落蒲桃叶，香微甘草花。不堪登陇望，白日又西斜。地角天涯外，人号鬼哭边。大河流败卒，寒日下苍烟。杀气诸蕃动，军书一箭传。将军莫惆怅，高处是燕然。山接胡奴水，河连勃勃城。数州今已伏，此命岂堪轻。碛吼旄头落，风乾刁斗清。因嗟李陵苦，祗得没蕃名。"}