{"id":"958441","title":"学山野烧异常登高望泮宫如在火池中间泮师率诸生救之下至齑浆饮食悉以投火久而扑灭护持一学固有功然不豫除草莽绝火路亦其过也戏为赋之","dynasty":"宋","author":"郑刚中","text":"传道官颇清，防患计微拙。学宫墙外草，十里望不绝。芟除失豫备，滋蔓久盘结。野烧因风起，四垣俱烈烈。堂上帘低垂，飞灰如落雪。夭矫逼檐槛，流熛向门闑。何但光孔圣，亦已照十哲。诸生固猝猝，矩步未敢越。相与望而畏，鹿骇惊鸥决。似闻先生窘，书簏自提挈。倾盆浆一空，戛釜羹亦竭。势过万舆薪，杯水谩毫末。颇欲伏忠信，石壁验庄列。顾兹烟烬高，难试肤与发。护持终有物，远近同扑灭。趋凉寻木阴，气定始焦渴。三日冷官门，炙手犹可热。先生听我言，事细不堪忽。徙薪与去草，此理同一辙。勿谓草今无，火过茅已茁。"}