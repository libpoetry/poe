{"id":"626446","title":"题钟千子琴鹤图像","dynasty":"明","author":"薛始亨","text":"钟生以我为知己，写照寄予为题似。披图一倍费相思，思君远隔珠江水。君之素心如冰雪，画者皮肤眉目耳。余欲高歌传尔神，狂言非尔谁能喜。与君淡交三十年，多君志节殊足纪。干时不献太平书，授经粗足终年米。有时兴洽托毫素，万壑烟岚流笔底。偶来访我碧山陲，布被日高鸡黍迟。他人目君但曲谨，孤怀只许白云知。我闻清献镇蜀时，一琴一鹤长相随。注名遂已在仙籍，君岂其俦图若兹。功名富贵徒尔为，贫贱清閒可自怡。西湖为报林和靖，何日鸣弦对子期。"}