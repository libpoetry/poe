{"id":"635361","title":"病中示诸子","dynasty":"明","author":"成鹫","text":"怪矣哉，怪矣哉，一团血肉辞母胎，四大假合成百骸。饥食渴饮量腹该，长衣短褐称体裁。生老病死相牵推，胡然衰丑胡婴孩。四十二年寒冷灰，曾为猛火烧灵台。灵台火灭归山隈，山门十日九不开。终朝运水还搬柴，放下担子眠堆堆。日之夕矣筋力颓，旦吟暮呻声喧豗。良朋相念争相猜，问我痛痒何处来。病僧欲语中徘徊，诸公谛听毋深骇。要知痛痒何处来，直须死过翻身回。怪矣哉，怪矣哉，要知痛痒何处来，直须死过翻身回。"}