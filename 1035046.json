{"id":"1035046","title":"洪士龙以洪舜俞考功所作竹洲精舍记见问","dynasty":"宋","author":"魏了翁","text":"考功记竹洲，所业在淇奥。谓学与自脩，此何取于竹。士龙来谂余，试请言其目。天地之大端，松篁受命独。阴阳迭盈虚，表里更见伏。厥象肖坎离，厥理寓姤复。榆杏柞与檀，四序所宜木。此独贯四时，不受寒暑触。示人人不察，但识霜更绿。谁能淇之上，兴寓三反覆。形气互发明，显微相贯属。嗟余粗知方，倚枝看不足。安得两洪君，试同烟露宿。"}