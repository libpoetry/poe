{"id":"467061","title":"南湖杂咏七首","dynasty":"当代","author":"陈永正","text":"南湖谁踏落花行，窈窕春波隔岸生。也解风怀如水皱，那能容易为卿平。霞飞一抹展春幡，并坐湖边石尚温。月暗初知良夜美，碧天如梦两无言。但有修篁处处佳，疏星凉月夜无涯。不知香在轻裳内，暗被春风揽入怀。草露漙漙万绪纷，虚空清籁缈无闻。人间亦有难言处，不是朱唇不与君。一握柔葱坐碧茵，有情何必在横陈。却来花底窥微月，可许娇颜再著人。潋滟光浮月满湖，花深影合醉难苏。从知此后应羞问，那夜清欢记得无。终夜无言看月移，临歧一笑意谁知。可怜少女伤春处，不在低眉忍泪时。"}