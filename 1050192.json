{"id":"1050192","title":"送广东漕孙知损失官归汶上","dynasty":"宋","author":"郭祥正","text":"平生爱东州，土厚人不罄。见公惜已晚，达论耸予听。五驰使者车，中道罹陷阱。开怀无怨尤，得失两以正。归程万馀里，翛然一烟艇。乡关今非遥，踊跃理三径。进则仗忠义，退则乐温凊。高卧固无必，求才尧舜圣。亭亭南涧松，愈老节愈劲。柔柔水中蒲，涵春自严静。百年未阖棺，安之吾有命。"}