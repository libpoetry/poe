{"id":"1002998","title":"上朱晦庵","dynasty":"宋","author":"曾极","text":"玄天默无言，妙契有伏义。爰初画八卦，圣学乃肇基。于皇陶唐氏，□心折危微。鲁叟述六经，为世立范围。正色斥诐淫，邹孟独先几。道丧向千载，华风变醇醨。皇纲一以振，属此文明时。真儒出河洛，坚白不磷缁。探我囊中胶，续彼桐上丝。徽音嗣正始，但惜和者稀。祥麟虽见获，凤鸟终来迟。珍重武夷翁，斯文今在兹。岩栖三十年，著书觉群迷。往者不可谏，来者犹可追。趋隅偶未谐，夙昔梦见之。散发弄五弦，弹作南风诗。曲终起长嗟，弦绝有馀悲。止止不复弹，缪然歌采薇。鸾翮有时铩，鸱鸢刺天飞。公乎抱高寒，岁晚将安归。"}