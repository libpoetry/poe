{"id":"754630","title":"与姊别后颇无意绪感旧述怀得七律十六韵","dynasty":"清","author":"金逸","text":"少小依依似雁行，可怜往事不堪详。画楼人去埋尘冷，孤艇潮来载梦忙。记得承欢工雅谑，有时拨闷斗迷藏。读书红剪三更烛，礼佛清烧一瓣香。赌绣当窗随卧起，种花隔夜费商量。娇痴扑蝶携诸弟，好胜敲棋背阿娘。茗碗笑看双影瘦，诗筒拚负十分狂。偶缠薄病亲调药，骤觉新寒教换裳。纨扇并裁聊拟月，锦笺私劈独开箱。听钟湖上秋停棹，踏雪垆头晓举觞。荆树方期终绕膝，蓝桥忽漫赋催妆。羹汤洗手惭为妇，鸿案齐眉各倚郎。暂喜归宁姜被暖，旋惊握别暮山苍。如侬真被浮名误，怪姊甘将旧业荒。昨日庭帏成把晤，今宵镫火暗凄凉。一封寄与相思泪，折向兰闺定断肠。"}