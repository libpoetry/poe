{"id":"686387","title":"二瑞诗和刘开府 端州庆云","dynasty":"明","author":"叶春及","text":"越裳东筑受降城，回首长鲸蹴浪行。非雾远含崧树晓，断虹先报峡山晴。风雷一驾鼋鼍窟，日月双悬骠骑营。闻道光华歌圣世，将因并入管弦声。虎牙高建赵佗城，闪日旌旗拂雁行。蜃涌楼台云欲起，鸟知鼓角雨先晴。剧乾并逐花间阁，闻喜群飞海上营。春色上林好相待，箫韶同和凤凰声。"}