{"id":"675335","title":"九日安陵同蔡成之发舟","dynasty":"明","author":"王廷相","text":"亢帆安陵浦，泛舸清川浔。渚枉倦回沿，厓倾诧崎嵚。寒原变凄候，浮霭散层阴。落日隐丛薄，孤霞冒平林。虽同佳人娱，屡兴游子吟。登高谁为情，枉兹岁物侵。旷达获自古，维絷惭在今。缅怀篱下菊，结念丘中琴。川涂渺无绪，风波浩难任。行因逐物役，杳然返素心。"}