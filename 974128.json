{"id":"974128","title":"孟秋八日夜伯寿仲理过予同访俊乂步月入城南书院繇东渚上读书堂过蒙轩憩卷云欲访月榭而月未到坐濯清者久之乃归赋诗十四韵以记","dynasty":"宋","author":"赵蕃","text":"昨夕城南来，郁郁张园窥。坡头步荦确，墙下循委蛇。今夕复何夕，二妙爰集兹。重为南坡行，因作张园之。无风幽自凉，有月光仍滋。菱荇与草树，陆离间参差。卷云一举趾，濯清久支颐。空无十丈莲，湛此数顷池。堤柳有倒影，画手不可施。爱之不能已，遂许他夕期。昔人安在哉，万里鲸鱼骑。神游傥来欤，恍惚不可知。林园想巾履，编简遗书诗。怀人渺无尽，乐处翻成悲。"}