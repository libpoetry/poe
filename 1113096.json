{"id":"1113096","title":"戊申年七夕五绝","dynasty":"宋","author":"张秉","text":"斜汉西倾桂魄新，停梭今夕度天津。世间纵有支机石，谁是成都卖卜人。红蕖烂熳碧池香，罗绮三千侍汉皇。阿母暂来成底事，茂陵宫桂已苍苍。香阶宝砌静无尘，遥指星河再拜人。若把离情今夕说，世间生死最伤神。北斗城高禁漏多，汉家宫殿奏笙歌。漫教青鸟传消息，金简长生得也么。珠箔风轻月似钩，还看锦绣结高楼。堪伤乞巧年年事，未识君王已白头。"}