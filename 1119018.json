{"id":"1119018","title":"挽赵良淳三首","dynasty":"宋","author":"陈存","text":"日惨天无色，城危岁迫除。孤忠元自许，一死不知馀。束衽全遗体，呼儿受诀书。登陴才信宿，肠断正愁予。忠定扶神鼎，安邦不顾身。曾孙能致命，属籍岂无人。归骨番江上，招魂霅水滨。死生均此念，老病泣遗民。慷慨君酬国，奔逃我丧家。陆沈同一壑，渊涉眇无涯。祈死惟嫌晚，馀生只自嗟。蒿莱连雉堞，落日噪栖鸦。"}