{"id":"569067","title":"咏诸功臣像二十六首 其七 故开国辅运守正文臣资善大夫护军诚意伯赠太师刘文成公基","dynasty":"明","author":"王世贞","text":"有一冠貂蝉，白晰美眉姿。皎如张文成，不愧帝者师。元厦将就倾，良禽择其枝。一见寄帷幄，再见参鼎司。是吐无不倾，灼灼若蓍龟。峻往鲜回互，巧者能间之。终藉帝恩深，归魄于山陲。荣名施后代，百世永不隳。"}