{"id":"712604","title":"丙子正月晦日袁密山通政史蕉饮梁药亭两吉士王令诒明府王紫诠使君招同蓝公漪史万夫于南溟廖南炜岑金纪屈翁山吴山带王蒲衣梁王顾林赤见家献孟曾秩长黄汉人集使君寓斋分赋","dynasty":"明末清初","author":"陈恭尹","text":"首月已云晦，蓂荚未全落。既惜节候迁，况有良朋约。烛下起笙歌，吟间命杯杓。旷志挟天壤，深思契冥漠。袁子古纳言，前身老行脚。理棹下湘漓，经年系青雀。史氏好弟兄，妙龄各鸣跃。一时两玉人，维杨并花萼。南王与北王，车辙相交错。东行指铜柱，西登铭剑阁。美政在天隅，后先同一格。蓝生好牧牛，商声时叩角。三山及五岭，几度乘芒屩。吾乡十数子，大半头如鹤。一二少年郎，赋质皆文弱。嘉会叶应求，高言成盍各。朝台霸气散，禹甸淳风薄。缅忆髫龀初，盛事空如昨。先哲有遗徽，而今不可作。遥深怀古情，且尽新知乐。飞栖雪下鸿，聚散风中箨。后期杳何所，远道伤离索。踟躇一搔首，牵率为酬酢。莫拟送穷文，徒令五鬼噱。"}