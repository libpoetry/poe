{"id":"703474","title":"立秋后一日孤雁忽飞去四首","dynasty":"明","author":"释函可","text":"荒寺聊藏迹，定知非久留。庶无鹰隼患，能免雪霜忧。矫首辞孤衲，高飞觅旧俦。江南兵未戢，珍重荻花洲。秋至尔先觉，空天翅独横。既同艰险过，亦有别离情。度塞宜高举，惊人莫浪鸣。罗浮如可到，愁绝是孤征。本是伤弓羽，还愁罗网撄。虽无好处去，犹自惜馀生。梦警五更雨，身轻万里程。似怜相聚久，连叫两三声。上林非夙昔，繫帛亦徒劳。尔去从飘泊，余心转郁陶。空庭添寂寂，中泽总嗷嗷。何日清江海，孤云许共翱。"}