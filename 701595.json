{"id":"701595","title":"奉使鼓吹曲四首 关塞曲","dynasty":"明","author":"黄佐","text":"关塞长，关塞长，引弓鸣镝秋草黄。临交河，望金微，风吹沙作浮云飞。诏期门，驰羽书，韦韝索辫辞穹庐。惟职方，贯利同，輶轩駊騀川原中。抚长剑，行路难，有何者鸟菀于弁。搏雕虎，接飞猱，登顿濡迹安足劳。徵九赋，赉三军，䯀骢父马徕如云。建华眊，遏奔鲸，奏铙旋镯邦国宁。伊洛亘衿卫，沃野开豫疆。分茅席英彦，信多筹策良。抚翼希天池，抗志咏甘棠。控绁兰皋侧，弭盖椒丘阳。夙夜无茕嫠，闾阎交相庆。输国有程度，启处安可遑。露冕入燕冀，飞鹢浮河漳。扶宫罗绣户，京室何煌煌。引领三叹息，牵牛空服箱。彼崇崇者燕山，北俯碣石祁连。胡骑啾啾沸天，摧坚仗此佶闲，翩翩霞布星躔。冀产俶傥权奇，军?逸迅雄姿。忘筌引镜黄骊，膺帝命主治之。濯龙歌万福徕，东方之日照坰。服皂螭翥鸿惊，蹀足徒睎朔旌。西驰瑶水冥冥，寤摽仰惟圣明。浩浩昆明池，乃在点苍山阳，旁有罗施故邦。蚁附蝉联，賨僰蛮髳，参错其间。宣父居九夷，道大无不容。白日灼幽崖，穷发渐华风。浇讹反天经，由余谅非戎。髬髵着裲裆，砺刃驰且都。投刃拜中丞，呕吟挟诗书。嫉巫信医，日和以愉。芃芃彼荠麦，秽我兰亩。培灌其勤，荠麦亡嗣有。循圣贤长道，屈此群丑。臣心不负陛下圣，上有仓浪之天，下有孩提黄口。"}