{"id":"1235219","title":"赵中丞折枝图 牡丹","dynasty":"元","author":"马祖常","text":"洛阳春雨湿芳菲，万斛胭脂染舞衣。帐底金盘承蜜露，东家蝴蝶不须飞。乘槎使者海西来，移得珊瑚汉苑栽。只待绿阴芳树合，蕊珠如火一时开。馆娃宫里醉西施，不觉秋生水殿时。酒病却嫌丹粉恶，洗妆天上影娥池。火齐珠红拂翠翘，石家步障晓寒消。千枝蜡炬烧春夜，羯鼓催花打六么。"}