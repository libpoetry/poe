{"id":"811556","title":"虞美人八首","dynasty":"清","author":"史承谦","text":"已凉天气寒犹未。生怕西风起。桂花香到几分秋。又向水晶帘下看梳头。无端梦醒成轻悔。往事空如水。红笺题遍倩谁酬。留得一丝情在总成愁。飘残红药栏干曲。小院层阴绿。疏帘清簟雨涔涔。便是不尝梅子也酸心。凄凄芳草高楼畔。人已如天远。别来消息竟何如。小字簪花长盼锦笺书。篆烟一缕香微飏。犹掩轻罗帐。伴人梅蕊两三枝。底事孤眠也到日高时。明知晓暮来相见。未露残妆面。几番催起故消凝。要识近来情味可怜生。乌衣巷口经时住。听尽清秋雨。客怀无赖是黄昏。记得木樨屏后最消魂。应须便唤江干棹。休遣归迟了。相看不禁别情何。定索南都石黛扫双蛾。无端密约成轻误。一晌幽欢阻。蔷薇花下最消魂。偏是伊家软语惯欺人。晓来无绪才匀面。惊喜重相见。凭肩更与问多情。莫又今生抛却说他生。青绫帐外云蓝袖。袅袅炉烟逗。关心何必更回眸。但得眉痕低映已消愁。监门只是催人去。小立闻传语。夜灯愁对泪空弹。肯信别时容易见时难。此生有分承娇睐。两意偏无赖。欢情应与问婵娟。只似十三明月未曾圆。青青忍便轻攀折。宛转思量彻。玉钗罗荐闹蛾儿。最忆满身香气拂人时。钗头彩胜看初卸。又过烧灯也。前溪挑菜水粼粼。已有春风消息上罗裙。而今游冶心都歇。掩户真愁绝。只拚独饮醉如泥。休问明朝花信到辛夷。"}