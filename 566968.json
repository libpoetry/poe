{"id":"566968","title":"宴游西郊诗","dynasty":"明","author":"徐渭","text":"艾候当龙舫，萍踪集凤城。凌晨催邸饭，乘暇出郊行。短短蒲抽玉，交交鸟弄笙。辞幨排拥蔽，并马得峥嵘。碧岫红云幻，磁壶白雪擎。候宾宾未集，顾仆仆频倾。蒟酱何方至，胡桃朴地横。骑龙排木凳，剪虎缀冠缨。綵扇临杯舄，蒲团就几冯。甲蔬香百种，根拨秀千英。菡萏含冰脑，樱桃滴水晶。胡蜂俱仰蜜，家鸽半栖甍。熟果从枝摘，秾花得叶清。看馀锦绮色，听断辘轳声。买竹金千镒，温瓜火一星。钩弯迟桂魄，流曲拟兰亭。菱藕堆盘雪，蝇蚊避席冰。江南浑缩地，塞北总怡情。折简招群彦，联床胜百朋。来希主情懒，别易客心惊。折柳条馀几，牵衣泪镇零。舞腰宁自赏，歌曲迟侬听。日炙嫣红袖，风狂散绿萍。盆供春色满，簟展晚凉迎。茉莉簪纱帽，玫瑰袅醑觥。习池淹席幕，金谷较输赢。可惜朱卿去，偏当赤地晴。锦帆风不进，玉斝月谁赓。孤闷当芦发，颓躯倚树撑。长空生咄唶，懊绪付娉婷。得意才俱隽，相如赋拟成。吹嘘真俗话，放浪自浮生。毬绕飞明月，山来匝翠屏。归雅分树掠，饥马望刍鸣。入郭斜榆影，回鞭指柳营。侯家银烛朗，客座綵帘明。贝叶书难译，莲筒吸判酲。辖沈惊座睡，楼迥景阳訇。朝马摇鸣佩，升乌影画棂。百川如变海，重此醉长鲸。"}