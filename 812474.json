{"id":"812474","title":"故宫燕","dynasty":"清","author":"邢昉","text":"君不见故宫燕，春雨秋风几回转。宫中风雨长蓬蒿，飞入宫墙绕虚殿。穿帘度阁羽差池，尽日呢喃人未知。柳绿乍衔千尺絮，花开仍拂万年枝。玉阶寂寞罘罳冷，画栋差池春燕影。岁岁营巢竟不成，春来秋去谁曾省。可怜此度秋风早，整顿毛衣犹自好。裴徊欲别未央宫，万户千门忽如扫。钟虡何年去洛阳，仙人辞汉泪成行。最苦西飞双燕子，回头不见旧宫墙。鸟啼金井桐，啼声易呜咽。未若向西风，伤心故宫燕。白门燕子去秋风，社日年年无不同。惟有曾栖青璅闼，欲去未去悲西宫。却忆西宫前岁筑，禁篽勾陈俄仿佛。不道君王事卧薪，颇闻将作夸神木。一月宫前才列仗，翠华西去尘飘飏。虚殿无人燕子来，三春对语雕梁上。转眼谁知事更非，雕梁藻井似蓬飞。明岁坏垣春草里，茫茫何处问乌衣。"}