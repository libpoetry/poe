{"id":"1242325","title":"摸鱼子 其一 岁晚感怀寄南金","dynasty":"元末明初","author":"邵亨贞","text":"见梅花、一番惊感，天时人事如许。星霜冉冉东流水，牢落少年心绪。时自语。甚门外、风埃绿鬓生尘土。故人闲阻。奈岁晚相思，云寒怅望，此意转凄楚。髫年梦，俛仰巳成今古。人生几度欢聚。故乡景物浑非旧，愁里匆匆时序。能记否。记剪烛西窗，暝坐听风雨。春来更苦。奈酒量微增，诗情未减，何处唤俦侣。"}