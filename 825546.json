{"id":"825546","title":"唐元素同年属题湖山招阴图卷","dynasty":"清末近现代初","author":"郑孝胥","text":"涉江真畸人，山水兴不浅。筑庵傍林舍，宿愿久未践。偶然获此卷，失笑颇自遣。居然洞庭西，缥缈窥叠巘。乱作今五年，歇浦等潜遁。湖山嗟被污，欲往空馀愤。卷中乾净土，寄意固已远。画人辛至乙，巧合事犹罕。我生实胥门，羁吴亦忘返。何时结夫子，聊作寻梅伴。所忧名为累，姓字端可变。身阴焉用文，相视应一泫。"}