{"id":"686193","title":"咏怀二首","dynasty":"明","author":"卢龙云","text":"吏道苦烦促，田野多欢娱。平生少年日，汎览遍群书。言论慕古哲，寤寐忆黄虞。念载事尘役，道路空踟蹰。意气寡所谐，亲朋日以疏。风波殊未已，安得骋良图。不如谢羁勒，息驾返吾庐。端坐怀百忧，愁思当告谁。荆棘满中道，行者亦云疲。富贵非所营，贫贱非所移。越鸟恋故林，游子暮何之。河清不可俟，得失恒相随。回车返初服，无为泣路岐。东皋既息耜，倚杖临清池。"}