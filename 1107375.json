{"id":"1107375","title":"贺乔丞相 其二","dynasty":"宋","author":"厉寺正","text":"孔山民具瞻，位高心愈谦。待人冬日暖，持己晓霜严。善类藉培植，贤材无滞淹。更栽椿百本，岁岁绿阴添。天下达尊三，加之量海涵。忠言今稷契，眉寿古彭聃。渭水功犹小，汾阳考欲参。料应宣劝处，花不数优昙。相公一身兼，爵德齿俱全。剑履登金殿，山川锡土田。龟游莲叶露，蚁泛菊花天。白鹭洲边守，重赓绿竹篇。"}