{"id":"1128752","title":"和王立之见赠四首","dynasty":"宋","author":"谢逸","text":"王子遗我诗，五言若长城。谁谓永嘉末，复闻正始声。咄嗟千人废，雍容一坐倾。端能励节义，何必五鼎烹。蛙蛤没泥涂，鲵鳅游畎浍。岂知北溟鲲，翱翔九霄外。长安夸奢子，奔走逐冠盖。古寺有佳人，幽吟发清籁。按剑毛先生，睨柱蔺相如。欲市万世名，非由十斛珠。善养浩然气，外泽心不臞。桃花自春风，何用赋玄都。钟鸣戒夜行，途远畏日暮。王良鞭骥子，一跃仅十步。怪事书咄咄，白发生故故。未暇陈九事，亟归读四库。"}