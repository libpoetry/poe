{"id":"682107","title":"立春后寒甚二首","dynasty":"明","author":"于谦","text":"朔吹号寒激箭锋，初春凛凛似严冬。层冰未泮江头水，积雪还迷天外峰。閒对青铜搔白发，却思金屋赐黄封。关情最是庭前柳，翠黛含颦恨几重。坐拥红炉尚怯寒，边城况是铁衣单。营中午夜犹传箭，马上通宵不解鞍。主将拥麾方得意，迂儒抚剑谩兴叹。东风早解黄河冻，春满乾坤万姓安。"}