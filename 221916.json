{"id":"221916","title":"题杨氏清福亭","dynasty":"宋代","author":"冯时行","text":"几年濒江种松竹，郁郁葱葱蔽江曲。犹有杨侯旧子孙，更结高亭贮寒绿。东家杀赋印铸金，西家言事腰胯玉。一樽径醉我不知，不待招呼风月足。有客胸中抱经济，才高正患功名促。閒为清福非吾事，乞与此亭作佳目。主人再拜不敢让，愿作閒人老林麓。江平酒熟夜收钓，鸭肥稻香朝坦腹。此时寄语恶长官，勿遣追胥骇僮仆。"}