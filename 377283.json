{"id":"377283","title":"渡江云·春明再到，人事都非，崔护萧郎，一时同感","dynasty":"清代","author":"蒋春霖","text":"燕泥衔杏，雨炉熏隐，篆朱户昼愔愔。半窗松影碎，小语分茶，日暖唤青禽。羊车再到，那不见、招手楼阴。空自踏、落花归去，消歇酒杯心。沈吟。红墙几尺，远过蓬山，更难通鱼锦。换尽了、陌头柳色，愁满罗襟。梦中常订重逢约，甚隔帘、翻怕相寻。门又掩、碧桃一树春深。"}