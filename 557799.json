{"id":"557799","title":"哀郑丰城辞","dynasty":"明","author":"张弼","text":"望天未兮崷崒，霭流云兮霮䨴。跂夫君兮高标，欲乘风兮拥彗。胡轩车兮弗来，怅我行兮莫遂。忽报书兮在傍，刺中肠兮掩泪。白日颓兮号鸺鹠，芳菲蔫兮闻鷤䳏。循往辙兮追维，枉良才兮下位。尹三佐兮弗迁，屯汪洋兮洒沬。局何参兮常铨，伊谁门兮谁馈。骋骏足兮中庭，神骥悲鸣兮顿辔。挥利锋兮断齑，湛卢嗟兮徒淬。呜呼所遭则然，嗟夫君兮何悔。亟躧履兮归来，抚故山兮松桂。奄骑气兮上征，视素履兮弗愧。余仰止兮无穷，托空辞兮远慰。将黄鹄兮北南，溯长风兮中愦。"}