{"id":"667066","title":"登惠山石门用谢康乐登石门最高顶韵","dynasty":"明","author":"华琪芳","text":"晨凌苍霭上，暮并山禽栖。一步一超忽，旷然睇清溪。苟非天所设，谁为积崇基。烟云入始阶，泉石破旧迷。士樵不同术，桃李非异蹊。茅茨来春风，亦有黄鹂啼。所以铅椠徒，守道贵不移。墙蒿抗岩柯，青条陵碧荑。太虚亦何心，气运无安排。君看方寸内，自有上天梯。"}