{"id":"1246733","title":"玉烛新 梦归","dynasty":"元末明初","author":"刘基","text":"羁魂悲别久，但闷晓忧昏，感新怀旧。任他万壑千峰阻，径度不劳回首。楼台侧畔，记向日新栽花柳。斜照里、一带青山，山前翠浮琼溜。佳人倩笑来迎，有野舞村歌，龀童鲐叟，故池半甃。风叶动、搅乱数升科斗。周章未了，早画角、吹残更漏。翻惹起、无限愁端，中心自受。"}