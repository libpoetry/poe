{"id":"587671","title":"赠戚邑侯遐思诗四章","dynasty":"明","author":"霍韬","text":"天王圣神，普念我民。惠有贤侯，借春于南。侯燠我衣，侯饲我饥。侯之去矣，入于王畿。我攀侯辕，薄慰我思。天王圣神，念我南海。惠有贤侯，于我邑宰。维侯则慈，维政弗私。侯之去矣，入于天墀。我攀侯辕，薄慰我思。天王圣神，念我南人。惠有贤侯，俾乂我民。维侯则仁，维政则均。侯之去矣，遥遥车音。我攀侯辕，薄慰我心。天王圣神，念我民隐。惠有贤侯，恤我艰窘。侯刑则轻，侯赋则省。侯之去矣，孰嗣徽音。我攀侯辕，薄慰我心。"}