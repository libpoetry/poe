{"id":"1252957","title":"丙申岁十月还乡作七首","dynasty":"元末明初","author":"刘基","text":"溪上寒山淡落晖，溪边风送客帆归。故家文物今何在，平世人民半巳非。华发老翁啼进酒，蓬头稚子笑牵衣。自嗟薄质行衰朽，未睹门廷赋采薇。风急霜飞天地寒，草黄木落水泉乾。千村乱后荒榛满，孤客归来抆泪看。野宿狐狸鸣户外，巢居烟火出云端。黍苗处处思阴雨，王粲诗成损肺肝。故园梅蕊依时发，异县归人见却悲。花自别来难独立，人今老去复何之。未能荷锸除丛棘，且可随方著短篱。等待薰风暄暖后，枝间看取实离离。手种庭前安石榴，开花结子到深秋。可怜枝叶从人折，尚有根株为客留。枳枸悲风吹白日，苕华高影隔青丘。坏垣蟋蟀知离恨，长夜凄凉吊独愁。舍北草池寒巳枯，草中时复见菰蒲。滥泉觱沸无留鲋，弱藻蒙茸不系凫。绿叶红花空代谢，春蛙秋蚓任喧呼。窥临最忆琴高鲤，腾驾风雷定有无。小舟冲雨清溪上，雨密溪深宿雾昏。游子到家无旧物，故人留客叹空尊。荒畦蔓草缠蒿草，落日青猿叫白猿。语罢不须还秉烛，耳闻目见总销魂。五载辞家未卜归，归来如客鬓成丝。亲知过眼还成梦，事势伤心不可思。且喜松楸仍旧日，莫嗟闾井异前时。修文偃武君王意，铸甲销戈会有期。"}