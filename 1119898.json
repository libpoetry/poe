{"id":"1119898","title":"次韵帅初浙西回及得新居三首","dynasty":"宋","author":"陈著","text":"闻得胥江尚涨沙，往来虽便重嗟嗟。旧游怕说铜驼棘，遗曲难听玉树花。满目山川谁是客，无情天地若为家。栖栖又入西峰下，踏破山鞋几两麻。自昔恒河可聚沙，今为何日更堪嗟。未应绝物从孤竹，尚可依人住浣花。疲俗交□□□□，□时仍重读书家。老吾幸有相过便，尚得如蓬倚直麻。家有图书便不贫，一湾门径碧溪滨。山林深密宜今世，梅竹婆娑似故人。少闭柴门延野叟，多营菜圃慰脾神。几年役役方休息，收放浑如一钓纶。"}