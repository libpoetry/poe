{"id":"1121286","title":"富季申赋梅次韵四首","dynasty":"宋","author":"林季仲","text":"容易烦公问讯梅，昨宵还有几花开。窗寒月落知相忆，细细吹香过竹来。雪意商量欲放梅，破寒先遣一条开。去年花下人何在，策我蹇驴归去来。谁将消息报江梅，一点先从雪里开。怪见逢迎有深意，我家曾与写真来。未知何处是真梅，雪拥溪桥拨不开。莫讶行人数回首，西风十里送香来。"}