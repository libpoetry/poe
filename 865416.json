{"id":"865416","title":"邂逅宇文","dynasty":"宋","author":"邓肃","text":"闽山去天馀尺五，渔浦撼舟滨九死。临水登山万里来，却向春围饮墨水。白云目断无飞翰，夜将剑铗于谁弹。世人相马例嫌瘦，饿死首阳不作难。侧闻天下有人杰，洗出新诗耿冰雪。年来亦复坐文穷，空使品流居第一。抠衣浩歌起相从，雨意那忧泼墨浓。匆匆对语一笑粲，万斛穷愁一洗空。公今清誉高星斗，我乃栖迟事奔走。收拾政赖退之豪，瘦寒不复麾郊岛。"}