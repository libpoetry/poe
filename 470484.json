{"id":"470484","title":"偶成十八韵","dynasty":"明","author":"王跂","text":"石显方含宪，匡衡实要枢。甘陈功屡抑，堪猛眷终诛。奏固阴司草，阿新浪结徒。祸胎成唯诺，国柄博睢盱。日月宁无照，风云亦有衢。大横芒已耀，小畜血仍孚。巾褐无遗壑，旌蒲更满途。一开钩党禁，复录矢忠儒。喜簿初矜宠，哀郎竟戮谀。降娄门莠烂，渴蜺井桐枯。红朽群窥指，高明魅啸呼。登墙负子险，据地刎喉愚。受爵一方怨，辞权万指孤。真人疑冠玉，假鬼诋匏壶。子羽何嫌面，维摩好施须。悲歌终日夜，乐酒且须臾。门下谁弹铗，闺中孰窃符？蔡雍倘相识，定为一长吁。"}