{"id":"705334","title":"念奴娇　秣陵吊古","dynasty":"明末清初","author":"屈大均","text":"萧条如此，更何须、苦忆江南佳丽。花柳何曾迷六代，只为春光能醉。玉笛风朝，金笳霜夕，吹得天憔悴。秦淮波浅，忍含如此清泪。任尔燕子无情，飞归故国，又怎忘兴替。虎踞龙盘那得久，莫又苍苍王气。灵谷梅花，蒋山松树，未识何年岁。石人犹在，问君多少能记。"}