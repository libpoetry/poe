{"id":"813612","title":"秋风八章留别","dynasty":"清","author":"李锴","text":"秋风奄落凤台山，九月边霜度进关。一片云旗临驿路，邹阳新载后车还。软莎高柳护金堤，路拥双桥绝马蹄。翡翠隔云森碧瓦，天开邸第御河西。价人特达侍亲藩，天子今尤重弟昆。龙涧猿岩初不远，禁门旁即大梁园。九章特赐衮龙衣，藻火山河象服宜。日暮南宫犹纺绩，敬姜曾设旧风仪。黄柑飞舸出江干，碧映玻璃七宝盘。中使雪中颁御赐，一时分饱玉浆寒。九华灯影簇红罗，丝管年年足燕歌。午夜一传天上曲，春风春月两相和。竹简虫文绣作堆，壁书争献冢书开。久知礼乐河间备，不数相如作赋才。养疴垂老畏纷纭，初服无心习隐君。自是深情喜高尚，囊琴容下剡溪云。"}