{"id":"1144235","title":"希年初度老友王希宣扁舟远访夙谊甚厚贶以十诗实用渊明采菊东篱下语五章云每岁思亲不持斝蓼莪几欲废诗雅盖深知予心者读之凄然辄尔和韵","dynasty":"宋末元初","author":"牟巘","text":"行年似启期，颜发日夜改。此身尚我累，橡栗时自采。古人歌既醉，其中有五福。如何憔悴者，忍饮但餐菊。有酒巾可漉，无酒榼自空。但怀停云友，相望各西东。九日把寿酒，时节无差池。我生秋已老，菊荒而崩篱。扁舟过寂寞，十诗继骚雅。定是王弘孙，犹记南山下。渊明六十三，我已多数秋。未死亦偶然，神仙殊谬悠。平生遇初度，何曾具盘筵。感君知我意，老泪更潸然。人生百年内，荣华仅少选。何似鸡黍约，岁晚长相见。怜彼武昌柳，摇落向江潭。虚名竟何益，北斗与箕南。渊明咏三士，讲学马队间。斯道幸不广，石高媲庐山。"}