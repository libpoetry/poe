{"id":"812091","title":"悔恨词","dynasty":"清","author":"孙原湘","text":"无端打鸭误惊鸳，竟作孤飞綵凤骞。西子难追乘月艇，东君空竖护花幡。情缘过爱翻成悔，事为沉几易受冤。此夕秋灯风露里，谁怜憔悴病文园。一纸相思两鬓丝，渡江桃叶竟无期。薄言纵使逢卿怒，消息终应寄我知。犹恐再圆仍易缺，果然重到不嫌迟。崔微图画分明在，痴把银釭照几时。"}