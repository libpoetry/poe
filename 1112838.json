{"id":"1112838","title":"四月之初风雨凄冷如穷秋兀坐不夜堂二首","dynasty":"宋","author":"张耒","text":"东君已成归，风雨为之殿。夜来柯山溜，深射交百箭。可怜东园花，收拾无一片。开门不能出，径滑那得践。还归酌卯酒，佐酌有藜苋。重思理貂裘，未用愁纨扇。风雨四月初，正作穷秋寒。朱明方更候，阴沴时相干。阴阳天自便，寒暑无必然。玄冥与祝融，政事谁得专。江乡累岁饥，一饱望今年。不知谁不仁，探喉夺其餐。柯山穷老人，方暑愁衣单。似闻林笋立，矗矗戈戟攒。但知饮美酒，折取共朝盘。"}