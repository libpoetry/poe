{"id":"840868","title":"游从姑山","dynasty":"清末民国初","author":"金武祥","text":"麻姑称福地，兹山奚名从。不闻大姑山，小姑侍御充。岂必统乎尊，屈汝为附庸。揽胜自兹始，胜境将毋同。譬如访佳客，以此为先容。出郭二三里，秀媚青芙蓉。何年飞巨鳌，到此成奇峰。巉岩怒欲压，古寺嵌当中。偶然一举首，突兀惊双瞳。旁有滴翠崖，泉石尤玲珑。黝然油米洞，附会誇神功。磨生劈窠字，一一撑青空。峭壁裂一线，上有天桥通。想见巨灵擘，生面开鸿濛。绝顶罕人迹，时有仙灵踪。明当赴仙坛，鸾鹤应相逢。"}