{"id":"579674","title":"浣灵为李方伯德馨题","dynasty":"明","author":"江源","text":"一寸灵台地，其如众欲攻。问君疏沦计，自我日新功。空洞须涵养，浑沦贵扩充。敬哉中不慢，诚矣伪难容。康诰陈明德，丹书戒怠凶。秽污时荡涤，查滓日消融。云散月当午，尘消鉴自空。经纶随出入，吾道倍英雄。由此基贤哲，从兹赞化工。本原君独得，岳牧业方隆。尧舜期明主，旬宣挽古风。勖哉一终始，勋业古人同。"}