{"id":"1235494","title":"南城门外书所见二首","dynasty":"元","author":"刘鹗","text":"青松夹前道，白杨荫崇垣。鲜鲜石麒麟，不知谁家坟？有客行且歌，歌罢向我言。为言坟中人，生时乘华轩。粉黛左右侍，车马前后奔。乘时不饮酒，今日空成尘。我行荒林翳，道傍卧丰碑。平生颇好古，下马细读之。卢龙刘节度，生当大唐时。杖策奋威武，勋业开边陲。人无百年身，既盛还当衰。植此颂功德，亦有千年期。埋没蔓草间，赫赫谁复知？往者已可叹，来者更可悲。"}