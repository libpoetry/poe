{"id":"906699","title":"灵岩","dynasty":"宋","author":"李迪","text":"灵岩山势异，金地景难穷。塔影遮层汉，钟声落半空。千峰罗雉堞，万仞耸屏风。飞鹤来清窦，刳鱼挂古桐。名曾参四绝，封合亚三公。势彻河壖远，形差岳镇雄。仙闾邻峻极，日观伴穹崇。邃洞连蓬岛，重峦凿梵宫。望应销俗虑，登喜出尘笼。献寿嵩衡并，分茅海岱同。艮方标出震，午位对升中。岚滴晴烟碧，崖铺夕照红。巍峨齐太华，奇胜敌崆峒。鍊句共诗客，模真怯画工。天孙分怪状，神化结全功。吟赏慵回首，云泉兴愈隆。"}