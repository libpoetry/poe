{"id":"460247","title":"贺新郎  李云欲和，先用前韵","dynasty":"当代","author":"卢青山","text":"撑腹皆芒角。到萧寒、长鳌未钓，寸鳞堪捉。五十弦长弹不尽，瞢对金徽败索。怕最怕、将哀魂削。且喜年来心事了，有蠹虫殷切能相托。只转首，泪横夺。闻君也欲解胶葛。劝先须、认颂为好，广陵为恶。最要精钢成绕指，莫耸铿锵骨骼。犁纵健、奈田太薄。自古群飞千阵鸟，看出头一铳先谁落？要隔履，搔不著。"}