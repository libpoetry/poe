{"id":"836179","title":"望湘人 《众香国》忆梦，寄怀元真真人，即题本传奇后","dynasty":"清末民国初","author":"洪炳文","text":"忆天香两袖，疏影半墙，众香园里曾住。茗碗初烹，烛花未灺，更有多情仙侣。玉册名标，金壶墨淡，嘱题诗句。说恁时、阮肇重来，只在云山深处。别来俄更朝暮。奈仙凡境杳，难通鱼素。待欹枕幽寻，只有碧山烟树。雪里思鸿，蕉中觅鹿，尽自吟魂来去。苦望断、天际真人，何日再瞻眉宇。"}