{"id":"793692","title":"题赠和斋先生五代同堂图","dynasty":"清","author":"陈柄德","text":"不采商山芝，不饮菊溪水。积善有馀庆，本根庇葛藟。蔼蔼苍颜翁，卓哉古君子。含饴弄曾元，一一分甘旨。养堂临清溪，溶溶风日美。崇兰叶娟娟，流泉石齿齿。孙枝又生孙，莲子复结子。老翁顾而笑，童孙喜欲起。握印复提戈，他日卜青紫。青紫何足荣，善人后应尔。煌煌五代诰，垂光仁寿里。"}