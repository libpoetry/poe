{"id":"194618","title":"谢惠计院分饷新茶","dynasty":"宋代","author":"吴潜","text":"乾坤正气清且劲，长挟春风作襟韵。不惟散满诗人脾，还入灵根茁苕颖。顾山仙人昙滞家，带春蒐摘黄金芽。擣碎云英琢苍璧，旋泻玉瓷浮白花。半瓯和露沾喉吻，甘润绕肌香贯顶。孔光贤处不脂韦，长孺直时无苦梗。平生腐儒汤饼肠，不堪入饼分头纲。多君乡味裹将送，谓我诗情应得尝。分无蛾眉捧玉椀，亦乏撑肠五千卷。活火新泉点啜来，俨若少阳人觌面。饮散登台嗅老香，却忆家山菊径荒。明朝便作玉川子，两腋乘风归故乡。"}