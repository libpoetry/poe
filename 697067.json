{"id":"697067","title":"南归仓卒宋忠父邀饯斋头不及赴寄别四章","dynasty":"明","author":"胡应麟","text":"飘零辞越日，留滞客梁年。忆过西宁宅，频开北海筵。观棋晴雪后，秉烛曙霜前。长夜真堪乐，谁令纵酒船。午夜携燕妓，当年赋洛神。草萦青玉案，花亚白纶巾。上国三千骑，华堂十九人。最怜倾盖日，局促侍车裀。横槊风流甚，登坛意气饶。上官留绝唱，神女恋清标。巫峡云来去，昆明石动摇。永怀双玉树，花下醉深宵。赋颂元推楚，才华夙擅唐。九歌传正则，十字叩宾王。酿秫开霞馆，烹茶搆雪房。东篱携手别，梦寐菊花黄。"}