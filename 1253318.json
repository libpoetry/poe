{"id":"1253318","title":"次韵云松西山春游五首","dynasty":"元末明初","author":"蓝仁","text":"西山今雨叩门时，似与浮丘有夙期。良会可无佳客在，长吟忽动故人思。未能参道同餐玉，远想清斋只茹芝。千岁蟠桃忘早熟，一瓢春酝寄来迟。道院閒眠客思清，泥途数里倦趋程。春寒未退花全少，暖霭微销鹳又鸣。城邑交流污浊迹，丘园总待发生情。诗囊拟共连床语，犹愧衰年宿疾婴。摩挲老眼倦编蒲，雨过山窗兀坐孤。松带浮云张翠盖，草承残照缀明珠。鸟鸣转觉林塘静，花发方知节候殊。张籍题诗工古淡，爱来同赋辋川图。城南竹院似丹丘，风雨遥知客独留。花映洞门春寂寂，茶分石鼎夜悠悠。苏耽井近观遗迹，徐孺亭空怅旧游。不待山灵嘲俗驾，题诗翠壑共赓酬。欲游方外老何堪，惆怅西山旧石龛。竹径无尘深几许，松花有会近重三。凉生夜枕烟霞润，饥忆晨厨笋蕨甘。偶读君诗如在眼，梦魂飞绕白云庵。"}