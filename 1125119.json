{"id":"1125119","title":"和东坡先生梅花三首","dynasty":"宋","author":"晁补之","text":"霜晴十月玉溪村，见梅开早客迷魂。山阿若有人含睇，跂望不到霜烟昏。东西野寺通两径，上下竹篱开一园。落身曲糵盆盎里，晨坐对花无酒温。归来山月照玉蕊，一杯径卧东方暾。罗浮幽梦入仙窟，有屦亦满先生门。欣然得句荔支浦，妙绝不似人间言。诗成莫叹形对影，尚可邀月成三樽。幽闲合出昭君村，芳洁恐是三闾魂。无人岭上更儇好，不与俗花名合昏。苍官森出剑佩列，甲夫密裹旗枪园。数株临水欲仙去，一笑向人如玉温。火维草木百名字，十月不冷常炎暾。同心紫蒂宜上苑，啄人虎豹司九门。借令驿使能远致，要比桃李终无言。岂惟千里共明月，亦可千里同芳樽。梅花落尽上饶村，肠断子规啼月魂。慰人独有白玉蕊，不到窗前只醉昏。坐垆环瓮不举首，浮花浪蕊空满园。海山有客心似水，挥麈自散炎洲温。松风亭下亦如梦，不见枝雪流初暾。孙登一弦百韵足，有山便足同苏门。似闻对客但长啸，独谓此花终日言。一篇尚可三致志，听人酌去如衢樽。"}