{"id":"562690","title":"寿潘中舍顾夫人六帙","dynasty":"明","author":"董其昌","text":"海上三山春色早，青池阿母驰青鸟。南岳存华初度年，霞缨朱佩光缭绕。遥遥华冑两名家，辟疆之竹河阳花。紫薇凤阁连三殿，彤管鸾章贲六珈。廿载金门称避世，鸡鸣赠佩寻常事。道韫终多林下风，秦嘉每报途中字。超然燕处诵黄庭，鬒发朱颜学鍊形。能将谌母兼庞母，能解珠经胜玉经。檀施铢衣香积饭，缤纷幢盖天花散。绣佛钋神大内知，琳宫贝藏来真旦。不因福果尚空虚，龙女能衔照乘珠。诗有鸣鸠章壶范，人同兰玉绕庭隅。九华烂熳元宵候，梅花恰与优昙逗。称觞宁羡八千春，载笔敢从中垒后。"}