{"id":"691409","title":"送倪主事还北京二首","dynasty":"明","author":"李昌祺","text":"江亭夕鸟背人飞，愁对芳尊话远违。霜后长林馀败叶，道旁荒店掩空扉。蓟门草色青连野，滦水春香绿染衣。我有离心何处写，寒云远树共依依。秦淮晏岁见孤鸿，疋马萧萧趁朔风。浅薄岂堪当路荐，光华难与故人同。微茫远见卢沟树，缥缈遥闻魏阙钟。无补涓埃贫病久，偏承雨露羡群公。"}