{"id":"559729","title":"双松图","dynasty":"明","author":"曹义","text":"平原渺无际，淡烟晦林坰。萧条木落候，独见双松青。偃蹇冰霜操，蟠屈蛟龙形。繁阴蔼晴雾，秀色凌苍冥。上萦百尺丝，下伏千岁苓。青牛变已久，白鹤时来停。长风起柏末，波涛汹沧溟。若人苏董流，术妙通仙灵。既结岁寒友，更爱花芳馨。采拾酿新酒，酣醉恒不醒。因之写素影，移障南轩屏。"}