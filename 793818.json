{"id":"793818","title":"过灵璧吊虞美人墓","dynasty":"清","author":"李寄","text":"项王溃围出，虞姬以死别。人日儿女态，惓恋难决绝。女子如虞姬，何其反撇脱。吾知乌江刎，定为姬所激。不然渡江东，犹是王一国。晨过灵璧郊，英风起路侧。停骖阅古碑，吊此贞烈魄。尽洗儿女语，恐辱丈夫节。好奇太史公，竟失其本末。空传美人草，千载有遗血。"}