{"id":"1001899","title":"万安簿吴公谊实浙馀杭人今书满最归欤欲竟投老未决于其间而赞之","dynasty":"宋","author":"曾丰","text":"钱唐之墟故吴地，子孙复以吴为民。百世不有云来兴，高者道德次文艺。万安主簿今诗雄，终未得力翻得穷。犹馀妻子眼未白，不有江山囊几空。归欤已动投簪兴，公自规模吾印證。鬻馀岂不得一丘，耕罢犹堪理三径。陶潜张翰虽风流，彼归有激公无求。浙江兀炎古箕颍，吴公徜徉今巢由。"}