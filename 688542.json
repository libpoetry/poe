{"id":"688542","title":"题李隐君山庄三首","dynasty":"明","author":"许天锡","text":"春云如幄荫仙家，千里寻君拂露华。傍舍野篱牵药蔓，过门流水带桃花。诗情借问谁题竹，酒渴时闻客唤茶。长日未将高兴尽，忽惊林杪闹栖鸦。痴儿竟日了公家，忽忆郊原物有华。策马独来寻旧约，听莺何处觅残花。杜陵稚子能赊酒，甫里先生解品茶。坐久不禁诗思搅，向君东壁醉涂鸦。狂客惟思醉作家，困临池馆挹光华。青天荡漾鱼跳水，红雨阑珊燕蹴花。午饷偶留山客饭，夕凉还赴野僧茶。明朝结束应官去，钟鼓长杨听晓鸦。"}