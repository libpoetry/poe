{"id":"635322","title":"曹主庙","dynasty":"明","author":"成鹫","text":"水宿多凄风，吹碎寒江月。月落石鼓鸣，方舟催晓发。遥遥见峡山，不与中宿别。一水汇百川，两峰峙双阙。古庙俯清流，万象森罗列。维舟入庙门，再拜读古碣。知有汉曹娥，千秋仰遗烈。至孝格波神，浩气昭穷发。庙食及炎方，尸祝遍南粤。我闻神所钦，至诚斯对越。黍稷匪馨香，惟德乃明洁。嗟哉彼都人，鸡豚殊灭裂。未拜先运刀，杀牲取腥血。洒作玉阶尘，几筵肆污蔑。神心实好生，顾此非所悦。胡尔默无言，茹吐两不决。三叹独登舟，聊为知者说。"}