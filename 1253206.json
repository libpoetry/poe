{"id":"1253206","title":"伏读高昌佥宪公唐律十二首爱其清新雄杰殆本天成非吟哦造次可得韩退之慕樊宗师文苏子瞻拟黄鲁直体惟其有之是以似之区区虽欲效颦第恐唐突西施耳 和游张公洞","dynasty":"元末明初","author":"唐桂芳","text":"宣城见说张公洞，白鹿金华两度游。恰似桃源居有屋，浑如海市钓无钩。火然犀角千年夜，水滴冰壶六月秋。仙子不来芝术老，功名何必愿封留。犹忆乘槎醉眼开，而今世变总蒿莱。山连北固相将断，雨隔西津不过来。佛占祗园银作界，人游蓬岛玉为台。几回欲话兴亡事，月落潮平未尽哀。人品东南第一流，几回徙倚豁吟眸。雁鸿有信江淮晓，草木无言天地秋。萧寺僧归灯影乱，秦楼人醉笛声愁。当时记得传香使，鼍鼓逢逢催发舟。九华万仞势嶙峋，满路梅花冷笑春。瀛海难求丹灶术，尘寰易款白头新。时情恁使鲲鹏化，心事偏宜鱼鸟亲。雾阁云窗仙可遇，吾将此地托比邻。绣衣骢马历长川，正是江南九月天。树似晓霜缬红叶，山如秋水浴青莲。贾生才调非今士，坡老形容是古仙。回首林间一茆宇，听风听雨过年年。慷慨谁能发浩歌，此生此日且横戈。千金宝甲来徽境，万斛楼船下信河。江雁不知秋色老，天鹅偏向柳阴多。绣衣使者经行地，紫蟹红菱酒作波。上方见说谪仙游，雨挟风声误作秋。院院松篁山列障，时时涧壑水鸣球。屠龙未展平生技，驻马聊为半月留。僧病懒披云水衲，折梅和雪浸茶瓯。杜甫无家长作客，次公非酒亦生狂。好将天上三秋露，散作人间十月霜。健鹘翻云诗律俊，惊蛇入草墨痕长。白头才尽江淹笔，安得声名擅最忙。新水才流一尺深，重来洗耳更鸣琴。画存粉墨多萧瑟，诗重玙璠几陆沈。日出潜鱼迷雪涧，夜閒羁鸟滑霜林。谪仙天宝遭离乱，长使英雄折寸心。犹忆诗成夺锦袍，传宣光禄赐香醪。始知宦海梦初破，顿觉禅林味最高。千里空濛皆雨露，万山起伏即波涛。分明上界多官府，未必群仙领六曹。狂风扶掖上层巅，不见寰区祇见天。白石煮香如饭软，苍松蜕骨似龙悬。盘旋上下羊肠路，经纬东西雁爪川。何许饥猿啼一个，道人惊起不成眠。青天为幕望边开，未许轩辕驾鹤来。坐久溪山出图画，夜深星斗挂楼台。刚风不动擎天力，末俗须烦砥柱才。王粲登临应有赋，人间万事等浮埃。"}