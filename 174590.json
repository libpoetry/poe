{"id":"174590","title":"送苏季真赴湖北宪司属官","dynasty":"宋代","author":"韩元吉","text":"忆昔闻君未相识，春雨系船吴市侧。逆风白浪不成行，坐听亲朋谈历历。岂意飘零晚相见，俱捧江东从事檄。拙鸠未省厌榆枌，威凤谁令安枳棘。今年喜君若有遇，去我还为远行役。一樽忍话故园事，童穉吁嗟发今白。君家声名塞宇宙，翰墨纵横富奇策。未容世职践明光，聊佐輶车司郡国。衡山洞庭忽在眼，禹牒黄车有遗迹。诗成不用吊灵均，为访桃花招隐客。"}