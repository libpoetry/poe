{"id":"825127","title":"题新辟梅厅二窗","dynasty":"清末近现代初","author":"郑孝胥","text":"平生纵眼殊有力，超海穿山随所击。目光注射遂无坚，何物相遮笑墙壁。去年连城千万峰，溃围为我皆辟易。龙州荡荡势稍平，倚遍危楼终不适。西厅双窗聊一放，百里云烟收咫尺。祇今边帅用诗人，端遣书生来岸帻。欲凭秀句洗瘴疠，复恃丰年抛剑戟。种梅幽事春后情，养鸭閒塘雨馀碧。沈吟远意当语谁，的的飞鸿黯将夕。"}