{"id":"648755","title":"德州城下题竹寄刘仲兼","dynasty":"明","author":"杨士奇","text":"谬忝玉堂署，荏苒四十年。始来当壮龄，不觉今皓颠。水木有本源，谁能忘桑梓。耿耿旦暮心，迢遥七千里。仰承圣主仁，优诏赐暂归。归来入闾巷，十室已九非。素交皆下泉，存者才百一。容颜变故常，聆音但彷佛。岂乏后来者，貌同多异心。鸱枭产凤窠，枳棘生桂林。感我衰病怀，忧来向谁道。前后左右人，雷同讥我耄。贤哉吏部孙，夙昔吾所知。居贞而履素，身老心不移。念我久仳离，时来相慰藉。言必合典则，义不苟取舍。譬如群飞中，见此五色鸾。又如丛荟中，见此青琅玕。我行有程期，过别情缱绻。别来未几日，忆子常在眼。因风寄平安，托此修竹枝。岁晏当来归，永结林下期。"}