{"id":"795918","title":"沁园春 庶姑冥寿，戚里命优演剧，示诸叔","dynasty":"清","author":"范贞仪","text":"百感填胸，千端交集，泪眼盈盈。处危崖欹树，谋存完卵，弱弓微缴，强护孤城。心力俱疲，惊魂几断，为问重泉知未曾。凭谁报，只孤忠苏武，卧雪餐冰。笙歌此日闲庭，对烛影炉烟怕不经。任春娇妙技，翻润蝶翅，王乔仙谱，脆炙鹅笙。笑语空喧，欢容莫睹，未若当年菽水承。歌须止，有中山在座，涕泪横生。"}