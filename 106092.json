{"id":"106092","title":"宿西畴曹教授宅","dynasty":"元代","author":"方回","text":"宿羽同夜林，天明各分飞。人生尘土内，别易会合稀。我自钱塘来，君从宣城归。初喜望颜色，昔癯今似肥。细视久乃觉，翛然不胜衣。老至故当尔，閒心厌尘鞿。户门岂可忽，仁宦未为非。迩来三径荒，园花減芳菲。政坐行作吏，耕透始愿违。子婿环我前，设席灯烛煇。邃庑考画鼓，崇盘荐琼蕤。友道比衰丧，闻客扃重扉。独此意不然，壶倒觞屡挥。酒醒日已出，行行穿山围。回首重回首，晴川渺烟霏。"}