{"id":"265526","title":"将返韶州三至半帆亭有作","dynasty":"清代","author":"方浚颐","text":"珠江小住倏言别，蜡屐无暇登西樵。抗尘走俗二十日，幸遇良友栖僧寮。半帆亭上足幽趣，披襟久坐除烦嚣。浮萍得雨铺绿锦，密树倚石成翠峣。高轩明敞缭虚槛，回廊宛转通小桥。此中大有濠濮意，趺坐奚必鸣双桡。道州何子爱结客，新诗满箧酒满瓢。淋漓鬼趣佛国现，萧疏梅影空堂招。兴酣放论藐今古，境地创辟词高超。我来索饮辄先醉，恋恋浑忘重城遥。海山一过仙子笑，越台风系红棉凋。剧怜斗室梦难到，花田池馆鹅潭潮。琳宫有缘竟三至，朴诚相见无斲彫。嗟予苦为名利缚，且复归叩韶山韶。云天鹏翼任舒卷，一枝窃比巢林鹪。"}