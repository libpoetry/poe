{"id":"828644","title":"张坚白用欧公聚星堂雪诗韵寄赠即和","dynasty":"清末近现代初","author":"陈曾寿","text":"人生休羡后凋叶，满蚀虫痕战冰雪。悲凉一往谁与论，相逼四山径路绝。早空诸缘逢善识，微言太息心为折。但愁春梦尚留痕，安得残痕随念灭。廿年回向入初地，世界微麈同电掣。偶观玉戏得心清，无复空花生眼缬。弥天哀愤閟幽隐，矫饰知君曾不屑。居奇铸错那可追，半燄残缸真一瞥。解事难得了了人，邂逅开尊饼宜说。惟馀结习尚微吟，刻画终难钝心铁。"}