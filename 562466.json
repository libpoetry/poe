{"id":"562466","title":"题山水图","dynasty":"明","author":"丘浚","text":"昔年栖迹云林下，举头见山不见画。如今置身朝市间，开眼见画如见山。山耶画耶孰真假，具眼之人世间寡。景当好处背起楼，趣到佳时急驱马。居山不见山中佳，厌饫林壑轻烟霞。一朝别山出城市，黑风黄日昏尘沙。广庭曲巷通幽处，垒石栽花脩胜具。眼中彷佛虽逼真，毕竟人为靡天趣。回思旧隐隔世间，欲一见之千万难。残缣断素才尺咫，倾囊倒箧不复悭。君从何处得此幅，千里云山数间屋。远山淡淡横翠眉，近山亭亭削青玉。山头处处飞白云，树头树尾晴轮囷。平林忽断天光露，暝色遥连雨气昏。苍苔白石羊肠路，平麓盘盘几家住。就中老人华阳巾，手把琼芝滴清露。山光水色相渺绵，渔舟泛月江吞天。长风浩浩起天末，高堂白日生云烟。兴来却忆竹鹤老，见画何如见山好。人生即景须尽欢，寻仙何必蓬莱岛。"}