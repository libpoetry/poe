{"id":"1143176","title":"前雪歌","dynasty":"宋末元初","author":"郑思肖","text":"玄冥玄玄玄又玄，一夜一尺平阶前。故现幻化瞒俗眼，忽变境界为神仙。弥望洁净失污秽，与世坦荡忘攲偏。混沌有影昼短短，穹窿无缝云悬悬。慢飘如倦欲止歇，斜洒似舞争便嬛。万物根蒂不可见，数笔图画安能传。诗战素手白相敌，酒潮赧脸红不鲜。老龟缩壳息饮气，卧龙哆口寒凝涎。木帝舍暖施下土，火精气驭行中天。须臾被野尽锦绣，四望四野春无边。"}