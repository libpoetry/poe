{"id":"845137","title":"浣溪纱八阙","dynasty":"清末民国初","author":"程颂万","text":"梦向红楼那角寻。翠帘深锁一重阴。背灯拢髻自沉吟。底许情多成僝僽，断无消息又而今。三生何处湿兰襟。肠断今年又一宵。花枝依约画帘招。碧天如水坐吹箫。镜里眉痕常似月，酒边心事又添潮。侬魂今夜不能销。玉瘦花凉月半弓。宝幮轻汗浸芙蓉。隔窗娇眼乍惺忪。曾记刺桐花下立，碧衫低袅画阑风。人间何福似红红。冷月空帘逗一丝。梦回刚是酒醒时。人生那得不情痴。记许心经为母诵，却凭眉砚写郎诗。旧家风调自矜持。江上愁心一尺鬟。颓云堆作望夫山。多愁转自不能删。缱绻年时抛钿盒，模黏梦里约金环。好山如画小眉弯。酒醒香销睡未成。玉壶银箭已三更。提鞋层傍落花行。私约钏痕双腕瘦，乍偎帘影一灯青。昨宵花困恰宜醒。宝鸭浓销一枕香。绣屏闲卧两文鸯。勾人月色是西厢。银烛漏声双悄悄，玉钗帘影一行行。最无人处断人肠。夜雨空帘迥自愁。冲寒深巷隔红楼。明妆销黯水沉柔。钏响乍停银错落，烛凉初按钿箜篌。朦胧影事忆从头。花外春愁荡桨回。柳边残梦渡江来。笛声吹醒玉龙哀。隔岸闪灯楼一角，绕堤穿涨树千堆。篷窗浅醉两三杯。憔悴江湖只自怜。东风细雨断肠天。落花人别又今年。昨夜红楼疑是梦，今宵银烛不成眠。香销被冷转凄然。"}