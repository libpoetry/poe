{"id":"1113491","title":"次韵酬张郎中赋水蕉四首","dynasty":"宋","author":"张镃","text":"春去论年卒未回，溪头传信却先来。绿笺展尽全无字，此语何堪谕俗埃。火云空际正巑岏，漫瞰平湖百亩宽。叶叶是风根是雪，一窗因尔忽生寒。诗卷寻常要往回，今朝却怕此诗来。只缘快读清凉语，返觉林居有世埃。往年植处倚苍岏，曾蔽秋苔两席宽。别后不因贪水宿，儿孙那得许萧寒。"}