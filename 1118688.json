{"id":"1118688","title":"三山杜门作歌五首","dynasty":"宋","author":"陆游","text":"我生学步逢丧乱，家在中原厌奔窜。淮边夜闻贼马嘶，跳去不待鸡号旦。人怀一饼草间伏，往往经旬不炊爨。呜呼乱定百口俱得全，孰为此者宁非天。高宗下诏传神器，嗣皇御殿犹挥涕。当时获缀鹓鹭行，百寮拜舞皆歔欷。小臣疏贱亦何取，即日趋召登丹陛。呜呼桥山岁晚松柏寒，杀身从死岂所难。中岁远游踰剑阁，青衫误入征西幕。南沮水边秋射虎，大散关头夜闻角。画策虽工不见用，悲吒那复从军乐。呜呼人生难料老更穷，麦野桑村白发翁。晚入南宫典笺奏，滥陪太史牛马走。忽然名在白简中，一棹还家倾腊酒。十年光阴如电雹，绿蓑黄犊从邻叟。呜呼古来肮脏例倚门，况我本自安丘园。宽恩四赋仙祠禄，每忍惭颜救枵腹。五秉初辞官粟红，一瓢自酌岩泉绿。天公乘除不负汝，宿疾微平岁中熟。呜呼字字细读逍遥篇，此去八十有几年。"}