{"id":"693359","title":"九日饮冰玉堂和韵十首","dynasty":"明","author":"苏葵","text":"老去独怜诗思窘，秋光秋意尽撩人。青山几点雨中瘦，白雁一声天外新。九日不妨耽酒盏，东篱须酷护花神。酣来起舞张长袖，拂尽人间万劫尘。九日无诗花亦笑，傍花吾敢当诗人。龙山落帽襟怀旷，栗里巾车句格新。倒尽松花和竹叶，吟翻牛鬼与蛇神。何人却浪牛山泣，世事从来等袜尘。貂裘此日何妨典，忍作重阳醒面人。诗思许谁三峡涌，菊花为我一篱新。兴来放手争壶矢，醉后狂歌答酒神。一德惟馨宾主共，不扬香屑作芳尘。典午风流谁独最，尚遗馀韵到今人。逢秋酌酒年年是，作客看花处处新。有屐可酬山契分，无诗能为菊传神。醉中更欲清毛孔，自洗磁瓯点绿尘。尊中白堕浇诗酒，台畔华裾把菊人。前此尽嫌良会少，几何能得好怀新。寒生暑退方流火，阴剥阳消漫怆神。抚景登高还有意，欲从千仞振衣尘。论诗谁讶村夫子，爱酒自谈中圣人。先哲风标应未泯，重阳诗酒且从新。西风岂解通花信，万物原来有谷神。今日醉侯吾佩印，肯教螺盏旋生尘。孟嘉本是风流客，靖节原非冲淡人。物换星移千古异，菊香山色至今新。酒逢知己酒无量，诗到名家诗有神。莫惜花前了清兴，明朝犹是马蹄尘。长虹一饮百川竭，对景岂无弘量人。两鬓满簪霜底杰，百壶刚压瓮头新。何妨仕路逢山鬼，且弄秋光信笔神。醉后每多齐物意，欲将华岳等纤尘。天外蓐收将税驾，阶前蟋蟀欲依人。蝉楼老叶霜华重，雁抹残霞物候新。蜡屐乍穿怜屐齿，酒钱无办怪钱神。西风似解知人意，不送元规陌上尘。身为冰玉堂中客，梦逐柴桑花下人。老爱曲生成故旧，醉怜金屑弄鲜新。阳消阴长天何意，燕去鸿来物自神。倒着接䍦学山简，不知踪迹尚红尘。"}