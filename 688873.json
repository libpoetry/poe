{"id":"688873","title":"同诸馆丈赋讯倪武双年兄病二首","dynasty":"明","author":"何吾驺","text":"维摩丈室借袈裟，棋子閒敲日半斜。玉女不须来捣药，仙人亲为教餐霞。每悬共步松间月，相待同烹雪片茶。买酒十千君卧病，梅花落尽又桃花。萧瑟胸生八月涛，画船箫鼓想挥毫。稳床吴楚江声入，扑被昆崙黛色高。客卧未应骄曼倩，官穷原不叹离骚。朝来起色看春陌，草色如烟欲上袍。"}