{"id":"421063","title":"贺新凉 其三","dynasty":"近现代","author":"苏渊雷","text":"老拟松筠约。叩仙翁灵川玉液，甘分一勺。坐对青山亦妩媚，绝胜蓝田紫阁。肯容我闲愁消却。楚调商歌犹昨日，只中年陶写防哀乐。芳草地，宜行药。风尘泱莽骞霜鹗。久相忘功名大小，鹏抟乌攫。世路崎岖坡九折，珍重劳薪两脚。问何处阳阿晞发。安得青巾邀笛客，奏南飞一曲招玄鹤。杯共举，漫专壑。"}