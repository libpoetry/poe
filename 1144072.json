{"id":"1144072","title":"旅闷十首","dynasty":"宋末元初","author":"方回","text":"病恐医难谢，贫惊籴愈昂。未甘频饵药，只欲暂休粮。暑殆无凉处，饥容有熟乡。归欤谋藿食，不敢畏秋阳。久閒仍久客，焉敢罪奴僮。灶下横蛇蜕，门前积马通。分衣犹恶敝，彻馔即闻空。儿子扶行好，秋溪望乃翁。旧观繁华绝，馀风巧伪滋。人穷何不至，俗薄故堪嗤。敝帚犹艰借，劳薪自暗炊。扶摇九万里，遥谢庶风雌。彼姝复此粲，人面外堪看。鹦鹉虽能语，芙蓉岂耐寒。舌甜元可畏，背毁更多端。昵昵徒为耳，云龙许控抟。吟窗委巷间，四顾尽尘阛。屋角才孤树，楼西仅远山。群饥乌谩噪，高举鹄容攀。夜静看星斗，秋风喜渐还。年饥身复病，食尽药无良。此老何其窘，于诗自不妨。暑窗从纸破，晴井放绳长。稍觉愁眉展，初秋夜欲凉。运启奎占瑞，途殚彗告危。晚生违盛际，后死值衰期。何啻三归备，宁虞九鼎移。焉知专夜妾，竟孕别人儿。西湖西畔路，死魅复游魂。早作千年调，能容一尺浑。国刑修己怨，王爵报私恩。纵许留遗孽，终无令子孙。升沉元有命，不在巧谋身。政使魁廷彦，兼能位谏臣。一时侪恶党，百世号憸人。所得都能几，风花瞬息春。浩浩观今古，憧憧角利名。学如未闻道，死似不曾生。琐碎禽虫语，芳鲜草树荣。过时随变灭，历代几公卿。"}