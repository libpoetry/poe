{"id":"1191203","title":"赠别元十八协律六首 其一","dynasty":"唐","author":"韩愈","text":"知识久去眼，吾行其既远。瞢瞢莫訾省，默默但寝饭。子兮何为者，冠佩立宪宪。何氏之从学，兰蕙已满畹。于何玩其光，以至岁向晚。治惟尚和同，无俟于謇謇。或师绝学贤，不以艺自挽。子兮独如何，能自媚婉娩。金石出声音，宫室发关楗。何人识章甫，而知骏蹄踠。惜乎吾无居，不得留息偃。临当背面时，裁诗示缱绻。"}