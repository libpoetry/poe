{"id":"466986","title":"主人租渔船载诸诗友出东海随渔夫捕鱼，竟日而返，得诗四首","dynasty":"当代","author":"陈仁德","text":"蓝光射眼海横流，万顷波摇一叶舟。直向水天深处去，飘然消尽古今愁。孤舟载酒逐波来，碧水茫茫雾渐开。还伴狂潮同起落，好将大海入诗怀。海上从容酒一杯，绕舷汹涌浪成堆。跳鳞出网乘鲜煮，如此逍遥有几回。烟波渺渺总虚无，说到麻姑信也乎。海上扬尘非妄语，频年已见大河枯。"}