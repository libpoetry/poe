{"id":"880172","title":"次刘圣与游土山韵","dynasty":"宋","author":"刘宰","text":"巨浸邑东南，西北起培塿。意恐七泽翻，遗此镇其后。我来雪霜降，阳和开岁首。平波十万顷，如镜照妍丑。尚想雷霆击，水立蛟龙走。微此一抔土，群生鱼鳖久。山人岂解此，采掇竞薪槱。飞香识早梅，柴门深处有。攀条情正浓，催归回鹢首。幽怀殊未惬，陶写赖诗友。春事甫权舆，重来多载酒。会有不速客，带索老荣叟。"}