{"id":"807551","title":"绕佛阁  寒夜登惠山草庵贯华阁","dynasty":"清","author":"陈维崧","text":"乱峰堆髻，夕景木末，残雪崖际。一派空翠。瓢堂语悄，山窗落松子。小楼欲坠。斜嵌岩壑，蹲若奇鬼。暝色晴霁。鬓丝禅板，浑忘在尘世。开士暮归晚，钵向石桥深涧洗。坐客松寮，钟鸣黄叶寺。喜今夜关河，一碧千里。感伤身世。看六代青山，月华如水。是千秋、倚阑人泪。"}