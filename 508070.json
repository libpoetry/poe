{"id":"508070","title":"水龙吟 题都帅冯侯乃子二乐堂","dynasty":"明","author":"李昌祺","text":"豫章徐孺湖边，粉墙画戟元戎第。高闳昼静，疏帘风淡，博山香细。椿树长荣，萱丛镇茂，荆花连蒂。有珍殽脆滑，纯绵轻暖，凡奉养、都加意。先祖竭忠帝室。到如令、子孙承继。将门有将，非徒英勇，仍能孝义。百战成功，万钟为养，也知容易。愿斯堂、八柱坚如铁拄，永留人世。"}