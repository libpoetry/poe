{"id":"695089","title":"初秋与门人周生陪谢明府及黄梁二广文祈神海上俯瞰大湖环视石壁漫有短述以纪其事四首","dynasty":"明","author":"林大春","text":"沧溟万里自天开，云汉歌残此地来。身隐漫劳浮海伴，民穷还仗济川才。沙分凤野声含雨，浪起龙门势作雷。为问昌黎归去后，不知登眺几人回。五岳曾随一鹤游，奇观今日此全收。奔涛乍骇群龙斗，乘水翻疑积雪浮。天外帆飞唯片叶，梦中人去已千秋。苍茫顿起凌空思，欲倚乘槎泛斗牛。锦石缤纷俨翠翘，神功天凿障秋潮。云梯直下三千尺，铁缆斜牵五十条。伏虎弯弓应错认，非熊垂钓可须招。山童报道灵湫出，伫看甘霖下九霄。年来海上已忘机，此日看山思欲飞。为有清标兼二妙，况闻丽藻逼玄晖。悬崖细草承仙佩，滚浪飞花湿羽衣。莫道太空浑无意，层云西北正霏霏。"}