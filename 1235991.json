{"id":"1235991","title":"次乌继善城南三首","dynasty":"元","author":"张仲深","text":"中原克复近来闻，鼓角连天起夕曛。杜老有诗如国史，贾生无策奉明君。樱桃入夏千株雨，牟麦先秋万顷云。独有村南垂白老，晓呼妇子饷初耘。故朝城郭尽空基，今日增修又一时。于越谁人追范蠡，句吴有客似湘累。杏林煮酒心先醉，草阁看山手自支。无限閒情动吟思，绿杨为我一颦眉。柳丝槐幄荫澄波，十里横塘翠飒娑。荏苒风光春事晚，清和天气雨声多。园庐近远连桑柘，陇坂高低杂黍禾。靴帽入城尘土暗，故山回首隔烟萝。"}