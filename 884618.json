{"id":"884618","title":"南华五十韵","dynasty":"宋","author":"朱翌","text":"乡里黄梅接，家居祖刹邻。常闻肉身佛，甘作硙坊人。坚有悬腰石，空无拂镜尘。已舂诸米熟，自识本心真。拄杖敲顽质，袈裟绕净身。衣传千古信，法待五年伸。拨棹烦师送，投林避众嗔。风幡俱不动，金瓦定非伦。汝听宜皆谛，吾言决可遵。由兹开顿教，为世作良因。叶坠虽归本，烟斜不向新。铃声鸣白塔，雾气走黄巾。塑手藏衣袭，闺姝败钵唇。全提诸佛印，开尽一花春。代代灯灯续，尘尘刹刹均。性天南北合，道德帝王亲。歌鼓昭陵日，梯航外国珍。庄严及山谷，赐予出金银。龙翥开飞帛，春温布演纶。镇安清净境，奔走护持神。楼阁三千界，香灯十二辰。苏铭模妙墨，柳记刻丰珉。自昔炎荒地，常容放逐臣。流人悲去越，从者病居陈。庚子何忧鵩，春秋谩感麟。足生行路茧，眉结念亲颦。卜吐千瓶水，官分十束薪。九韶先幸舜，五岭后通秦。气候今无瘴，人情古亦惇。何尝疏北客，剩喜预嘉宾。鼓角催归梦，江湖动钓缗。时花开有信，山果种生仁。武水长怀古，曹溪每问津。端居七里郭，相望一由旬。抱被来投宿，闻钟起及晨。自怜终北向，天遣试南询。竟日云垂地，通宵雨溅茵。桥横一滴上，雀见五方驯。飞锡泉香发，连山宝气振。杖寻桃竹把，佩采楚兰纫。大礼行郊次，洪恩浃海滨。稍宽三面网，归作再生民。甫里将收栗，松江细煮莼。橘怀工戏綵，萱背更栽椿。风急团云絮，霜清洗月轮。治行今数日，问信不嫌频。三宿真成恋，诸寮且遍巡。斗茶誇顾渚，羹芋说西岷。寺有坛经旧，谁知祖意谆。持归化岭北，大地免沉沦。"}