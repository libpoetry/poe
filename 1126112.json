{"id":"1126112","title":"邺中和崔迈著作","dynasty":"宋","author":"寇准","text":"虚室凝愁厌夜眠，长吟静对欲凉天。梦回故国人空远，望断重城月自圆。时泰未能抛组绶，性孤终是忆林泉。明朝奉诏遐方去，何处烟江寄客船。独倚空楼畏景残，凝眸魂断楚云端。猿清好杂江声听，山远宜和霁色看。鸟掠平芜堪入画，风来危槛欲生寒。萧萧前浦归帆静，落日长吟且凭栏。"}