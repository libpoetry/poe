{"id":"202137","title":"邃经堂·男子宜读书","dynasty":"宋代","author":"李廌","text":"男子宜读书，读书须五车。纸腐唇自裂，岂为刳心鱼。吾子少年时，青云得意初。英华发清端，赋笔凌相如。自试文石陛，竚召承明庐。孝隐二十年，复与志利疏。轩裳不挂眼，钟鼓悦爰居。归来邃经堂，志惟与道俱。架上数万卷，偃仰时卷舒。使彼夙昔人，微言幸发摅。春洲生兰苕，寒溪脱红蕖。逍遥适所愿，未可咏归欤。上方宵旰暇，夜殿诵子虚。"}