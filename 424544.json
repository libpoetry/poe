{"id":"424544","title":"霜花腴 咏稷园五色鹦鹉","dynasty":"近现代","author":"袁毓麟","text":"诞生南越，傍上林、聪明宠被椒房。烟锁瀛洲，血濡金井，贞元变局能祥。梦醒断肠。听管弦、凝碧槐黄。阅兴亡。老却闲身，整衣还是旧时妆。休忆月明宫事，算江山浩劫，尚剩余粮。词客含情，才人分赋，伶俜忍历繁霜。画栏晚凉。望蛎墙、犹踠垂杨。背西风、孤影吞声，素心迟暮伤。"}