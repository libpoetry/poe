{"id":"525170","title":"寿张时琢","dynasty":"明","author":"顾璘","text":"海翁醇儒冠，文艺乃馀事。岿然英宪朝，海内勤仰企。天人骑箕归，龙种发神骥。伯仲忝周旋，晚交属其季。诗名动岩壑，家鸡习书字。穆穆孝友姿，五常白眉异。庭阶衍芝兰，诸孙更妩媚。西来乞我词，献寿为遥致。既惊瑶环相，益叹箕裘世。大德享未终，后嗣宜尔炽。祝君寿千年，孙子据高位。源源馀庆流，乃尽天报意。"}