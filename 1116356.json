{"id":"1116356","title":"北山杂诗十首","dynasty":"宋","author":"苏过","text":"恸哭悲素秋，言登北山脚。昏埃迷沪岭，疲马战荦确。岁月苦易得，俯仰成今昨。山雨坏古道，春淙变溪壑。飞妖虽已息，空穟那堪穫。农夫抱耒叹，四顾泪雨落。空山寂无闻，独拥寒炉火。时时黄犬吠，知有行人过。扣门但樵叟，束薪求售我。辛勤易一饭，空腹安能果。我困亦无几，僮仆行忧饿。明朝且食粥，弹铗悲楚些。霜馀木叶脱，浩荡风千里。簸摇茅屋下，布被冷如水。吾侪贫亦巧，纸帐陋纨绮。柴门任轩吼，晓梦方清美。墙东新凿牖，朝阳催我起。安眠愧耕者，陇月射牛耳。午椀不能寐，床头井百尺。辘轳下长绠，铿响鸣山骨。分甘遍邻社，甚旱犹湍碧。烹茶沸小鼎，自拨寒灰白。默默谁与语，扣门惟木客。坐念鲁两生，壁间有陈迹。默李吾所畏，文字班马流。空斋锁长夜，尺渎横吞舟。谁令效方朔，顾盼侏儒羞。不如谈天李，高论隘九州。能为齐谐语，自许监河侯。浮沈闾里间，与世真无求。西南望平原，汝水稻千顷。黄云卷?稏，怀我江湖境。扁舟五月时，泼眼菱荷净。归来逢岁恶，半臂换汤饼。怅望云子白，悲辛残炙冷。采薇聊卒岁，雅志在箕颍。居闲本可乐，闲久复难度。此心苟无著，永日未易暮。平生有习气，但对黄卷语。诗书与博弈，等是忘闲具。不如观此心，安用徒劳苦。湛然返灵源，当求无所住。濛澒山顶云，欲雨昼昏黑。似闻田父喜，茅舍有点滴。今年秋有蜚，不敢艺两麦。天公犹见怜，一犁应不惜。我虽厌泥泞，与尔同休戚。诜诜有遗种，更望雪三尺。毡裘禦霜风，从人笑胡服。长斋似浮屠，逾月不知肉。东邻有病媪，发白垂鹳鹄。拥灶坐无衣，何曾饱脱粟。哀哉天民穷，寿考非其福。同此覆载间，我生良已足。山月半轮出，寒光射天明。微云扫何处，万籁沉无声。褰衣步东岭，仿佛游化城。下视寰宇间，醯鸡等营营。余幼好奇服，簪组鸿毛轻。羽人傥招我，携手云间行。"}