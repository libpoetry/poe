{"id":"1079660","title":"夜坐","dynasty":"宋","author":"吕本中","text":"广陵城中听夜雨，倒床不眠问更鼓。西风万里卷长河，遍与淮山洗尘土。淮南米贱鱼亦好，敢复摧颓叹羁旅。重帘复幕懒相负，细字寒灯且如许。漫如尔雅注虫鱼，更就篇章考齐古。粗知俛首受寒饿，未暇着意寻豪举。床头有酒不敢饮，况复闺门画眉妩。故人此去今几时，亦有文字相撑拄。东明县前济阳路，每一梦至犹能数。少年不惮道里远，平生未省别离苦。只今多病须已白，尚能呼渠醉而舞。田园未还君可恨，岁月渐晚吾何取。饥虫绕壁不自聊，尔独何情促机杼。"}