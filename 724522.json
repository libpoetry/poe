{"id":"724522","title":"北伐诗","dynasty":"南北朝","author":"刘义隆","text":"季父鉴祸先，辛生识机始。崇替非无徵，兴废要有以。自昔沦中畿，倏焉盈百祀。不睹南云阴，但见胡尘起。乱极治方形，涂泰由积否。方欲涤遗氛，矧乃秽边鄙。眷言悼斯民，纳隍良在己。逝将振宏罗，一麾同文轨。时乎岂再来，河清难久俟。骀驷安局步，骐骥志千里。梁傅畜义心，伊相抱深耻。赏契将谁寄，要之二三子。无令齐晋朝，取愧邹鲁士。"}