{"id":"2180","title":"九日进茱萸山诗五首","dynasty":"唐代","author":"张说","text":"家居洛阳下，举目见嵩山。刻作茱萸节，情生造化间。黄花宜泛酒，青岳好登高。稽首明廷内，心为天下劳。菊酒携山客，萸囊系牧童。路疑随大隗，心似问鸿蒙。九日重阳数，三秋万实成。时来谒轩后，罢去坐蓬瀛。晚节欢重九，高山上五千。醉中知遇圣，梦里见寻仙。"}