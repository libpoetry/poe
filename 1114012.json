{"id":"1114012","title":"寓宁国县圃中桃李杂花盛开感而赋诗","dynasty":"宋","author":"李纲","text":"春光不为干戈薄，花县纵观桃李开。可惜繁华劳剪刻，莫教风雨便残摧。溪山有意相辉映，蜂蝶多情自往来。应笑逐臣心似铁，客中扶病亦登台。乍雨乍晴三月节，半开半合百花枝。伤心春望不堪远，感事泪痕长欲垂。塞北但知随水草，江南何事插旌麾。上林无限莺花老，应怪来游凤辇迟。"}