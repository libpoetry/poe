{"id":"1103577","title":"送袁太初归剡原袁来杭宿传法寺寺在德寿宫北今行路及园即宫旧址","dynasty":"宋","author":"谢翱","text":"大雷山下鄞江口，石湿落星海涵斗。莓苔琐窗居鬼神，散发天衣夜行酒。百年绮语堕凡尘，刘公不还谢公走。祇今零落三秋霜，犹说先朝人物薮。道逢袁家美年少，欲挽吴潮归两袖。自言学出戴君门，又说舒君忘年友。舒君白头爪尘垢，戴君业成衣露肘。君来何处觅知音，吊古凄凉无老叟。出门择语归计餐，顾忌惭皇无不有。不如归食空江槎，初生淡菜如珠母。风帆送客来夷洲，白帢青衫谈不朽。君不见君今宿寺多鄞僧，耆旧能言几人在。隔墙食柏秋麝过，废石坡陁旧南内。"}