{"id":"823398","title":"瑞鹤仙 为陆颂尧陇梅图，次周清真韵","dynasty":"清末近现代初","author":"吴湖帆","text":"陇梅芳讯好，正梦断魂凝，疏香情色。年年惯行处，携尊俎、经醉湖山曾客。寻幽选胜，拚清狂、何计赚力。待归时、细写游踪浪迹，伴赏岑寂。痴极。留连缃素，自怜偏向，蠹索余食。斜晖望远，黄歇浦，龙华陌。怅荒台、鸦阵茫茫成叹息。宵窗还恼漏滴。尽无眠、欹枕憔悴，夜阑暗忆。"}