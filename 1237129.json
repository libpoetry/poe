{"id":"1237129","title":"再次韵二首","dynasty":"元","author":"袁桷","text":"振衣千仞笑云低，扪历星辰履剑梯。度坂正须三尺箠，入关应笑一丸泥。神君祭重祠青马，墨客才工颂碧鸡。万里遨头端不负，花开缓醉玉东西。阁道新平旧石摧，望乡使客意嵬嵬。犀牛坐见降王去，杜宇声随望帝来。三卯录成魂有燐，五丁神泣劫扬灰。推酾欲作乡邻会，挥手先催弩矢回。"}