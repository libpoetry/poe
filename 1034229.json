{"id":"1034229","title":"后园老梅为园丁斧而薪之有所存者直干危梢耳近亦放三四花吁嗟梅兮生非其地傥移在离骚园中肯作如是观耶故诗以吊之","dynasty":"宋","author":"戴栩","text":"尔梅生不辰，失身蔬茹圃。虽沾灌溉力，却受秽浊侮。未能同臭味，祇得共甘苦。青随菜甲肥，翠引蒿芽吐。与时自高下，何意较尔汝。畦丁厌长成，恐碍寸金土。清阴仰密叶，日日逢而怒。疏柯并柔枝，旦旦伐而斧。如此冰玉姿，若为荆棘伍。孤标馀寸息，老命悬一缕。四围苍藓黏，半心蚀虫蛊。禁持几霜雪，剥落久风雨。潜阳动地脉，生意顿鼓舞。涂抹三四花，岂自矜媚妩。香清不如少，骨劲不嫌古。试问白玉堂，何如破茅宇。毕竟天地间，贵贱各有主。苟非吾所安，虽荣亦何取。说与此花知，善自且撑拄。须有岁寒人，徙根松竹坞。知汝非错薪，肯容刈其楚。巡檐一笑春，能忘在莒不。"}