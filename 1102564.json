{"id":"1102564","title":"赠成雷师","dynasty":"宋","author":"俞德邻","text":"妖氛塞乾坤，乘罅毒黔首。膏肓不可针，灵文泄枢斗。雷师烂柯仙，造化默授受。捕蛟笞鬼神，宛似弥明叟。雷霆指顾间，云雨翻覆手。携诗走江湖，万里屈伸肘。平生刘伯龙，贻笑今已久。谁能烦律令，三揖费蕉柳。嗟嗟世涂艰，魑魅白昼吼。蓝色杂曼肤，睒眒眩妍丑。我欲扫除之，荒郊乏荆帚。何当袭师术，轰霆震枯朽。坐使四海清，物物跻仁寿。"}