{"id":"755591","title":"次韵绚霞嫂行次泾南见怀","dynasty":"清","author":"严永华","text":"人间最苦是别离，一别如何遂二期。天边鸿雁忽飞至，新诗慰我长相思。既言怀才如谢女，又言佩德同班姬。感君期望意良厚，初七下九徒荒嬉。忆自五华一挥手，无复领略书画诗，惜哉相思不相见，长夜魂梦空奔驰。我居蒲门已二载，山城地僻多蛮夷。今忽闻君赋行役，蒲帆日挂河之湄。暮云春树望不极。恍从落月窥芳仪。见何难兮别何易，珍重迢迢双鲤贻。"}