{"id":"755188","title":"钩弋夫人小印歌","dynasty":"清","author":"多敏","text":"玉钩冰筋棱棱起，故印珍藏识天水。照人颜色黯人魂，颓粉零香汉宫史。绿绨自署昭阳春，倢伃故是拳夫人。金屋沈沈阿娇老，河间灵气钟其身。秋风荏苒君恩歇，秋叶哀蝉响呜咽。莫问当年尧母门，摩挲鸳石真愁绝。云阳西去女君亭，一树梨花冷曙星。只恐茂陵松柏里，空馀石马嘶冬青。"}