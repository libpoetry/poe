{"id":"706390","title":"青草湖风泊同须竹与黄生看远汀落雁","dynasty":"明末清初","author":"王夫之","text":"荻芽沉绿影，汀际合晶光。摇识归鸿集，从知梦泽长。云移千点曙，风转一行将。凝立迷烟树，轻迁动夕阳。参差香尾乱，珍重羽衣凉。陈列龙沙白，书成太古苍。修眉涵镜曲，仙桂缀蟾光。沙起帘钩荡，洲平瑟柱张。涛惊聊静婉，野旷恣疏狂。酣寝云田腻，栖心蕙圃香。气矜三楚国，神带九秋霜。整翮聊烟水，回翔岂稻粱。浣纱人伫久，垂钓客情忘。悽怨依筠泪，闲愁托杜芳。经寒知柳色，访旧忆莲房。北望关云紫，西清落照黄。息机非倦止，清警正遥望。平展纹波縠，轻浮玉照肪。遥天开画苑，活谱写潇湘。"}