{"id":"659092","title":"和林见素次苏子卿见寄之韵四首 其一","dynasty":"明","author":"王鏊","text":"向晚心不怡，中庭立徘徊。群雅竞鸣噪，孤鸿独无依。无依亦何恨，禀气与时乖。物情逐时好，志士多苦怀。咄哉贾太傅，厝薪胡独悲。黄竹有遗歌，至今令人哀。笼鸟望云端，自伤翅翎摧。海滨有大老，何时当来归。知音苟不存，五弦徒自挥。怅望武夷云，我身安得飞。"}