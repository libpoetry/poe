{"id":"39542","title":"拟东城一何高诗","dynasty":"魏晋","author":"陆机","text":"西山何其峻。层曲郁崔嵬。零露弥天坠。蕙叶凭林衰。寒暑相因袭。时逝忽如颓。三闾结飞辔。大耋嗟落晖。曷为牵世务。中心若有违。京洛多妖丽。玉颜侔琼蕤。闲夜抚鸣琴。惠音清且悲。长歌赴促节。哀响逐高徽。一唱万夫叹。再唱梁尘飞。思为河曲鸟。双游沣水湄。"}