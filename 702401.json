{"id":"702401","title":"题刘谏议祠","dynasty":"明","author":"程敏政","text":"老树阴森护庙门，尚疑生气塞乾坤。衣冠死愧千言策，俎豆公宜百世尊。晏岁牛羊山下冢，东风桑梓道旁村。匡时不尽平生恨，白日悠悠逝水奔。新祠门对頖池湾，再拜临风忆壮颜。入眼已知甘露变，剖心思挽夕阳还。权奸扰扰悲桑海，风节棱棱重斗山。闻有狄公同祀典，瓣香何日更乘閒。"}