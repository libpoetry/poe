{"id":"698494","title":"别李中丞维卿兄之楚集杜二首","dynasty":"明","author":"唐伯元","text":"中丞问俗画熊频，况复荆州赏更新。多少材官守泾渭，早闻黄阁画麒麟。岸容待腊将舒柳，江县含梅已放春。此别应须各努力，正思戎马泪盈巾。横笛短箫悲远天，断肠分手各风烟。不知明月为谁好，偶触愁人到酒边。绣羽冲花他自得，春渚落日梦相牵。短衣匹马随李广，虾菜忘归范蠡船。"}