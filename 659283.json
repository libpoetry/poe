{"id":"659283","title":"送蒋敬之甥归湘","dynasty":"明","author":"罗玘","text":"人言湘中风，我未识见之。撅土朝熝笋，泲麻夜燃脂。笋绵纬成筐，脂光照缲丝。蟆虾羞入馔，粔籹不堪炊。屑麦仅蒸麸，酿秫甘歠醨。弃馀入邻疆，贩驵权不訾。岂其自知盈，耻与操赢奇。渐涵入骨髓，耳目常途迷。自非上供输，白首无别离。百屋如处女，何能拥高赀。子舅始我言，厥初咎之谁。譬彼行为山，一篑请自兹。顾子亦举举，雄飞不能雌。一楫割甥舅，张弧射群疑。曲踊吾甚武，柆骞掇胡荽。岂能媚庭帏，泥泥儿女姿。湘土善敏树，湘荼未如饴。彼飞云中雁，乐以无絷维。唇厚掩虞齿，薇肥活夷饥。秋风片帆白，淡月照所思。归语湘中人，吾言百世师。"}