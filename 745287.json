{"id":"745287","title":"立夏前一日雨中柬子寿用东坡微雪与子由同访王定国小饮清虚堂韵","dynasty":"清","author":"陶梁","text":"江流绕岸铺平沙，戍楼鼓角朝开衙。文书粗了须痛饮，钱春已到荼蘼花。黄州移节过三载，归田无计官为家。乍涨惯看溪浴鹭，晓晴早盼林喧鸦。近病臂指字欹侧，偶吐胸臆词滂葩。故人投赠语郑重，技痒不啻烦梳爬。肠瘦或因鲍细笋，诗清讵为尝新茶。连篇累牍和杂沓，邮筒忽递门频挝。稻粱俯仰足生计，飞鸿远渚休咨嗟。西山寒溪有旧约，且呼小艇寻烟霞。"}