{"id":"117752","title":"次韵子瞻雨中督役夜宿水陆寺诗","dynasty":"宋代","author":"苏辙","text":"云气连山雨泻盆，莫投僧舍欲关门。暂时洒扫宽行役，终夕崎岖入梦魂。烦热暗消秋簟冷，烝濡未解夜灯昏。二年游宦多劳苦，何日相従得细论。野寺萧条厌客喧，雨披修竹乱纷然。已因无食聊従仕，深悟劳生不问禅。未至莫忧明日事，偷闲且就此宵眠。天明归去芒鞋滑，虽有藤舆懒上肩。"}