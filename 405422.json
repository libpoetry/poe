{"id":"405422","title":"咏庐山三叠泉与秀峰瀑布","dynasty":"近现代","author":"常国武","text":"匡岳三叠泉，盛名雷贯耳。陟降殊艰难，况我肉生髀。心动效雀跃，胆寒搁屐齿。倩影梦不来，图像只片纸。画饼岂充饥，咫尺俨千里。有客为形容，名至实未逮。一叠一吐吞，支离恨破碎。俯瞰惟细流，仰视积石蔽。宛如常山蛇，见首不见尾。鼎中烹全牛，一脔能餍胃？何似秀峰下，百丈飞瀑坠。倒挂银河水，镗鞳声峭厉。尽洗万古愁，席卷魑与魅。"}