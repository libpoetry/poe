{"id":"1252538","title":"萧山秋兴二首","dynasty":"元末明初","author":"郑洪","text":"阑干曲曲倚西风，桂树悬秋月正中。千里功名怜枥马，百年身世愧冥鸿。天垂南斗星犹北，江绕西陵水自东。抚罢吴钩双泪落，饭牛扪虱尽英雄。双杵孤砧捣客心，野云江树障秋阴。越王台上青山小，贺监湖头绿水深。负郭已无田二顷，传家那有橘千寻。卧龙只合南阳老，梁甫愁来莫浪吟。"}