{"id":"765830","title":"金缕曲 书扇赠徐湘浦世叔","dynasty":"清","author":"熊琏","text":"草色侵书幌。昼初长、燕语雕梁，山明翠嶂。积雨新晴天一碧，夜夜风清月朗。最好是、松间石上。世味炎凉禅味远，篆烟轻、隔院钟敲响。游仙梦，蓬瀛想。幽人此际诗情爽，占韶华、有酒须倾，有花须赏。万绿阴遮临水阁，试把纱窗洞敞。一任取、凭栏四望。手拍红牙翻水调，出诗词、付与青童唱。檐樱熟，蔷薇放。"}