{"id":"771584","title":"王兹园丈过访偕登北寺塔旋至元都观 其一","dynasty":"清","author":"许传霈","text":"鸟啼客梦醒，侵晨不安席。手持金错刀，起为瓶花摘。忽闻乡语声，知有故乡客。出门获晤言，入室亲颜色。道自维扬来，阿兄数晨夕。远归才半涂，同梦嗟永隔。无计尽君欢，登塔想奇特。君亦欣然从，惜此足无力。拾级未及巅，雨云头上黑。"}