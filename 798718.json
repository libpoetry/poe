{"id":"798718","title":"大江东去 明琼山邱琼台先生浚遗像","dynasty":"清","author":"陈步墀","text":"琼台名字，其文章经济，妇孺皆识。事业早承贤母训，移孝作忠王国。位备三孤，峰连五老，福更能消得。曲江同溯，岭南人物生色。堪叹异代萧条，遗容尚在，保守谁家力。磁碗玉簪牙笏好，手泽依然无失。礼乐云亡，衣冠成古，不道如今日。西山真学，后来留此矜式。"}