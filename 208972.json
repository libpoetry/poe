{"id":"208972","title":"谢郑广文和韵","dynasty":"宋代","author":"郑清之","text":"鳣堂心醉经，精神应满腹。温饱非所志，饮食不以目。说诗称解颐，善问待攻木。颇愁百斛量，孔庭惟立独。俎豆答卫问，筐瓷欠邹漉。曾子非养口，漆园且尊足。时於清夜分，酌以翠勺绿。聊浇磊磈胸，不废吾伊读。每篇亦作句，如对纪书竹。相逢盖初倾，一别桑重沃。融尊惭坐满，鲁馈疏拜仆。卫生不自宝，抑首亲患玉。囊无谀墓金，米乏佳传斛。厨烟爨人凊，蔬课园夫督。粟瓶收秫田，黍酿用阴麴。解同杜陵襟，期醉昌黎菊。赤手当缚菟，白眼谩嗔俗。庄虚左氏宴，觞肯西子属。酒债负寻常，会期遭百六。要须中圣贤，庶以展伯叔。醉入无功乡，醒岂屈原族。岸帻一笑粲，共赋醽酒醁。"}