{"id":"623053","title":"宋八王","dynasty":"明","author":"郭之奇","text":"下邳振臂繇京口，擒数天子如摧朽。归老京师方自取，琅琊赤纸甘心久。秣陵何事终相蹂，营阳庐陵天假手。元嘉美政终难守，长城已坏群心走。舞槊初还祸生肘，神兵整辨除凶首。新亭即位卑田叟，土木虽华宫闱丑。子业穷凶金刀剖，湘东极暴洪枝揉。螟蛉始罢新安狗，可怜粲秉谁堪偶。安成未安仍解绶，侍中属齐齐自有。齐官何人休颜忸，处士齐书应不负。"}