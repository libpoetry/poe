{"id":"473971","title":"宿象山下刘权家简澜上人","dynasty":"明","author":"郭第","text":"我宿象山下，薜门潮一湾。为寻焦隐君，太山今又还。田家恐漂麦，扰扰趋林闲。白发一老翁，倚树遥相扳。把臂一问之，颇觉开心颜。呼儿摘韭花，携筐弄潺湲。粉蝶不妨雨，乱飞绕双鬟。土壁积檐溜，苔藓成斑斑。浊酒无劝酬，满饮歌南山。心将平等观，身已离尘寰。忽怀古祠下，老僧应闭关。明日渡江去，慈云相对间。"}