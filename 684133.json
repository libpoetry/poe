{"id":"684133","title":"孝懿皇后挽歌","dynasty":"明","author":"王弘诲","text":"龙楼曾问寝，凤掖尚留欢。葛藟萦樛木，蘋蘩王季兰。汉帷今已隔，湘瑟为谁弹。最是怀恩处，深宫泪几残。海宇瞻慈训，宫闱式令仪。鸿休垂玉册，鸾驭集瑶池。露满园陵暗，风凄天地悲。丹旟候晓发，归路杳何期。珠丘初袝兆，轩曜正回光。地胜祥烟合，山深王气藏。镜悬辽海月，花散蓟门霜。趋走伤心处，香烟万古长。落日悲笳动，高原翠辇乘。湘江从舜去，湖水共辕升。诒燕谋空在，占熊梦未徵。层台今望切，何处对昭陵。"}