{"id":"769443","title":"念奴娇  星岑为题戴笠图，殷殷以事功相勖勉倚调赋谢并致愧辞","dynasty":"清","author":"王鹏运","text":"男儿堕地，看风云咫尺，几曾心死。也识荒鸡声不恶，无那鬓星星矣。铅杵生涯，欋椎事业，俯仰犹馀耻。箧中鸣剑，夜深休吐光气。堪叹得失鸡虫，百年未满，寸寸弯强似。坐对画图心语口，蓑笠谅非难事。丘壑因循，尘埃褦襶，微尚仍虚寄。愧君良厚，拂衣行钓云水。"}