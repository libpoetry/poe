{"id":"700952","title":"大司农李葵孺先生得请赐乘传归粤赋此以祖其行","dynasty":"明","author":"梁亭表","text":"帝里乡云拥去旌，官桥琼树接班荆。还家客梦今堪惬，经国臣劳旧有名。野驿析箠忘计日，金城留策绝呼庚。相逢浪说忧边饷，为道狼烟已渐平。徵输繁苦赐閒归，仙仗朝辞意未违。昼漏香烟随远骑，春明雨露滴初衣。封题入梦悬倾藿，屯戍关情忆采薇。栗里不知休沐罢，西畴农计尚依依。"}