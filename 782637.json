{"id":"782637","title":"题苏武牧羝图","dynasty":"清","author":"戴亨","text":"苏卿奇节古所无，丹青为写当年图。手持汉节节旄落，驱羝就牧阴山枯。朔风如刀砭肌骨，瀰漫浩雪埋穹庐。蚩尤愁惨作妖雾，老狐叫啸群邪趋，孤臣万里将何如。鸾凤罹笯龙受缚，久?肝脑涂沙漠。阴阳为炭天为炉，险阻巅危笃攻错。陶铸伟器撑乾坤，讵比凡材任销铄。终教皓首复归来，千秋万祀声隆赫。君不见李陵歌送褰行裾，仰天泣血空欷歔。"}