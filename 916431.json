{"id":"916431","title":"表弟章廷评得象知邵武军归化县","dynasty":"宋","author":"杨亿","text":"几年索米住京师，新得东堂桂一枝。宰邑弦歌循吏政，还乡鸡黍故人期。于公阴德知终大，万石家风喜不衰。毛义动容初捧檄，太邱积德旧刊碑。甘棠二纪民犹爱，苦檗三年吏不欺。桑梓经过身昼锦，庭闱扶侍鬓垂丝。元方惠化传遒铎，令伯欢心献寿卮。邦境中分同鲁卫，政声相应似埙篪。尝思竹马游从日，又见风鹏奋击时。执手勉君勤素业，归来更直凤凰池。"}