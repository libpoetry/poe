{"id":"696692","title":"岊江送汝厉二首","dynasty":"明","author":"郑善夫","text":"漂漂海上萍，卒卒梁间燕。与子结同心，何意异乡县。游团散景光，谭讨猥深眷。眷兹朱旻际，乃有此暌判。川途何渺默，年运复流转。岂无缱绻心，王事不可缓。君当翔要津，我且守迍贱。膏煎以自明，璞辱以自衒。愿言沉光辉，勿使闇者见。西北日晼晼，宫观凝寒烟。行子暮何之，驾言北之燕。前骖结良驷，后徒控华旃。中舆歌响发，楚声一何繁。一阕远别离，再阕行路难。蓟门无清尘，易水有急湍。旷士怀明义，天步故多艰。贱子甘自营，沦晦亦所欢。乖期在昧旦，且复叙凉暄。容辉无时及，表之英琅玕。"}