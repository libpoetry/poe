{"id":"1055480","title":"采石三题 其三 鉴然亭","dynasty":"宋","author":"李之仪","text":"温公天下士，百计兴艰危。大厦势已倾，意欲一木支。功名等山岳，德泽均雨露。奈何谈笑间，而取鬼神怒。鬼神岂不鉴，忠义当扶持。一见亦何伤，冥路俄与期。似非理所安，端恐数应尽。邂逅不可逃，纷纷遂为信。孔子昔有言，既敬亦须远。三复而三思，临风更三叹。"}