{"id":"704857","title":"次韵苏允吉侍御台中四咏 台鹤","dynasty":"明","author":"薛蕙","text":"乌府新承宠，瑶台别故群。缓行帘外入，清唳枕边闻。藻翰经题品，高轩拟见分。苏耽真爱汝，何啻附青云。日到此君侧，都忘案牍劳。幽居怀濮上，归思满江皋。凤鸟春应至，琅玕绿渐高。徂徕旧宾客，诗酒定谁豪。玉蕊怜倾国，金瓶为洗妆。凝脂何太白，沈水坐无香。脉脉含多思，纷纷妒众芳。遥闻东阁咏，髣髴对清扬。后圃盆山丽，当轩画障横。虫穿嵌窦坼，雨渍古苔生。剩倚云根卧，难寻鸟道行。高文一引重，列岫可争衡。"}