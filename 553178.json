{"id":"553178","title":"春草轩长律用黄仲埙先生韵","dynasty":"明","author":"郑真","text":"芸屋题春笔似椽，翠茵蔼蔼欲霏烟。悬知生物从元化，共说芳心祇旧年。香吐杂花成百和，阴擎低柳候三眠。身前正儗春晖报，梦后多应晚兴绵。上国濠梁随浩浩，故乡蓬岛忆芊芊。自家意思何人识，努力工夫信手编。指佞廷阶嗟已矣，忘忧杖履觉悠然。尽令雨露青青在，宁羡繁华绮采鲜。"}