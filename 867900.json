{"id":"867900","title":"花心动 泊舟四圣观","dynasty":"宋","author":"史深","text":"肌雪浮香，见梅花清姿，漫劳凝伫。淡粉最娇，羞把春□，长记寿阳眉妩。绿苔深径寻幽地，谁相伴、凌波微步。翠鸳冷，芳尘路杳，旧游何处。不信重城间阻。终没个因由，寄声传语。宝炬凝珠，彩笔呵冰，密写断肠新句。月寒烟瞑孤山下，羞吟□、断桥边去。遮愁绪。丹青怎生画取。"}