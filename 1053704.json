{"id":"1053704","title":"和常父望湖亭","dynasty":"宋","author":"孔平仲","text":"深湾谓无风，试向江头望。混混过新潮，峨峨起层浪。前骧复后踊，极力不相让。踣落皆有声，摆触颇用壮。游龙出鬐鬣，怒马轩颈项。纷纶白雪外，叠去不知向。势将银汉接，高与海门抗。吴城挂水墨，越估增怊怅。我欲绝横流，忠信固可仗。丈夫七尺躯，鱼腹岂易葬。缅怀冯河戒，舣棹未敢忘。夜梦大樽浮，东行视溟涨。入宫谒阳侯，举袂揖伍相。问其孰呼吸，乃使此倔强。谢云天所为，兹语吾恐妄。却欲诘苍苍，无梯不能上。"}