{"id":"684332","title":"寄冯雪湖二首","dynasty":"明","author":"王守仁","text":"竿竹谁隐扶桑东，白眉之叟今庞公。隔湖闻鸡谢墅接，渡海有鹤蓬山通。卤田经岁苦秋雨，浪痕半壁惊湖风。歌声屋底似金石，点也此意当能同。海岸西头湖水东，他年蓑笠拟从公。钓沙碧海群鸥借，樵径青云一鸟通。席有春阳堪坐雪，门垂五柳好吟风。于今犹是天涯梦，怅望青霄月色同。"}