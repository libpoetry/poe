{"id":"826490","title":"烛影摇红·古微丈以元旦词属和，次韵","dynasty":"清末近现代初","author":"潘飞声","text":"又酌屠苏，朝来休问杯深浅。春阴还乞护唐花，待奏通明殿。回首沧洲岁晚。付乡情、溟南去燕。故园垂柳，几度飘零，为谁青眼。弹指沧桑劫灰，屡阅红羊换。溪山无恙，试浮家、漫道烟波远。弟妹天涯信断。杳江湖、宵寒梦短。客来劝醉，侧帽尊前，玉梅香飐。"}