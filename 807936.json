{"id":"807936","title":"金明池  忆亳村草堂柬徐南高","dynasty":"清","author":"陈维崧","text":"阵阵樵风，层层花浪，中是康崇旧宅。有不断、湖光杳霭，遥山翠、阴霁皆滴。老梅花、玉偃银僵，更门外、无数浦帆林笛。记冲酒桥南，寻诗巷北，细雨帽檐都侧。一自飘流辞乡国。剩露井閒苔，和愁堆碧。空廊锁、桐花半亩，坏屋走、松枝千尺。赖故人、缚帚锄园，早为我添修，药栏鸡栅。料来岁花开，前村社散，频梦春城羁客。"}