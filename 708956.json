{"id":"708956","title":"春云怨  悼钱葆馚中翰","dynasty":"明末清初","author":"曹溶","text":"最难将息。怪山鬼不情，催人如织。瘦损帝台鸾凤，渤海迤南无翠色。絮语萧萧，无多时候，忽报莲花镂双翼。泡幻前生，翩然梦断，笑拥众香国。卿云绚锦真当惜。步西清复道，蓬莱宫侧。愁满瑶琴太相逼。彩管尘飞，孰赋吴天，绿窗鸂鶒。雅骨长留，九峰犹在，但唤醉游未得。"}