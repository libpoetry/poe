{"id":"1144056","title":"次韵汪以南閒居漫吟十首","dynasty":"宋末元初","author":"方回","text":"恭惟天地心，物物息相禅。诗人卜丰年，生意寓雪霰。彼但言其消，譬梦幻泡电。痴悯狙公赋，忿斥蜗国战。焉知往圣作，视世岂邮传。向明赞化育，司牧必南面。寸丹对上穹，退以学自练。至其出为物，遇暍忍不扇。吾目故未瞽，此道若有见。自养非所养，焉敢事荒燕。渴心望古人，无井可不凿。但勤驽马驾，定胜屠门嚼。长怀谪仙翁，英爽谢冥漠。兹山肯神游，曷日旌?落。惚恍琴高鱼，飘摇子晋鹤。空馀泣鬼诗，光燄耿如昨。升天人有分，换骨岂无药。舐鼎化鸡犬，此语君勿噱。读书三万卷，太白亦可学。采芑采于田，采芹采于水。岂弟君子心，作人岂异此。神农昔尝药，志在起人死。百圣一乐育，亦如尝药然。医国得一士，亿万性命悬。诡诞王母桃，幻虚太华莲。孰为返魂草，足扶天地颠。嗟嗟燕昭王，海上求神仙。不务长尔国，徒欲长尔年。何人不骸骨，龙蚁共一朽。圣贤独不死，天若顾之厚。太昊初画卦，迄周兴井柳。经制斯大备，中坠赖鲁叟。立言栋纲常，万古绝夷丑。荀扬犹微疵，晚出揭韩斗。力禦异端侮，圣门俨先后。末学能臻兹，身泯誉常有。晋季有诗人，忽如古伯夷。其人果为谁，请读渊明诗。同时颜谢流，望风悉披靡。东阡西陌间，黍稷何薿薿。烹葵酌浊醪，世味无复美。百万呼卢公，枉为寄奴死。漫仕心未安，托辞避邮史。自挽何谓亡，宇宙与终始。眷言尘缨客，试问沧浪水。夏葵时丹卉，秋菊培金蕤。曷不蓻菽粟，犹足疗调饥。曰予心不然，求饱何党之。倾日与傲霜，志定节不移。怀古睇此物，聊足慰我思。不见恩泽侯，崇侈事台池。失势一蹉跌，书堂荆棘滋。岂复有绯紫，走趋列宾墀。小圃异金谷，应无坠楼悲。占易用九六，初爻变乾坤。时当退且慎，复命归厥根。浑天日夜转，中星异旦昏。北辰俨不动，帝居华盖尊。于人是为心，君子严操存。肯受外物汩，澡扰摇精魂。皇泽苏旱暵，时雨翻天盆。敢不效微力，先后风雷奔。九关守虎豹，崇墉方言言。馁也自其分，秉耒耕荒原。江左瑜盖辈，岂必贤虞翻。汤网无厄羽，文治无困麟。一物有疾痛，圣王视犹身。如何杏坛上，鸣鼓攻门人。材有善不善，大匠严选抡。所以获麟笔，有秋斯有春。鱼龙古仙翁，诸人赖私淑。五教绍虞敷，六艺极周郁。邦侯绝相知，异君大雅姿。胡欲撤皋比，不愿为人师。老我羽已铩，栖此鹪鹩枝。君当上青云，阿阁巢长离。亿劫日月曜，万古河江流。惟有人寿短，况不皆白头。石火仅微吐，草露已遽收。下士惑齐物，祖述逍遥游。说梦悔蚁国，悟空惊蜃楼。实践我异是，钻仰师尼丘。志学至从心，绝笔于春秋。相鲁故匪泰，厄陈初何忧。比彭十不一，聘辙半九州。中道叹不行，尝欲乘桴浮。颜子夭穷巷，季路戕凶矛。是亦各有命，岂伊圣门羞。人生苟闻道，寒饥胜王侯。修身以俟死，言行无悔尤。寄语夜读子，继晷崇膏油。"}