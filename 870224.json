{"id":"870224","title":"登平陆北山回瞰陜城奉寄李八丈学士使君二十二韵","dynasty":"宋","author":"司马光","text":"汉家二千石，体望向来尊。况复严徐客，从前益稷孙。公侯贵不绝，礼乐器长存。符竹临分陜，声光应列藩。亲闱先契重，子舍近交敦。柏垄依仁域，棠阴接故园。怀归聊露请，予告入推恩。荷祋烦彊候，停车下郡门。帷廧纷大馆，驺骑屈朱轓。不以黎苗待，还将臭味论。森罗牢礼重，灭裂俗仪烦。霜霁威严息，春生笑语温。草微侵碧甃，尘不染华轩。日影摇云栋，风痕过玉樽。落尘歌迥出，激楚袖双翻。雅戏象交局，珍肴熊荐蹯。河梁俄首路，汾曲访吹埙。举手辞双戟，腾装改北辕。乌飞城树晓，雁泊野芜暄。耿耿清标阔，涔涔宿酒昏。百蟠萦阪道，数里豁川原。跋马风烟外，依稀鼓吹喧。"}