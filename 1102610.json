{"id":"1102610","title":"双清堂诗为石民瞻赋","dynasty":"宋","author":"俞德邻","text":"黄尘没马腹，洪涛喷鹢首。是身如转蓬，随风任飞走。归来丘壑中，高袖拄笏手。床头一束书，壁下一壶酒。暴背对青山，杖藜从白叟。乃知羲皇上，何尝离北牖。民瞻真可人，青岁纡墨绶。一朝拂衣去，归种彭泽柳。萧然林下意，今无古或有。富贵等浮云，斯须变苍狗。终南政自佳，不作捷径不。仁者赠以言，立名要不朽。"}