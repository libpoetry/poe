{"id":"795879","title":"水调歌头 侍家大人之台湾任渡海作","dynasty":"清","author":"张素","text":"极目滔滔也，怒浪拍长天。扁舟直破重溟，身世共茫然。腾起龙宫光怪，现出蜃楼变幻，日月浴双丸。回首大江渡，更觉姿奇观。兰闺里，盈盈女，怯惊湍。问谁似我帆底，巨浸纳胸宽。但愿高堂百岁，安稳风波宦海，常此住来便。瀛岛倘能至，还欲访真仙。"}