{"id":"1122841","title":"戏孙陈二弟","dynasty":"宋","author":"洪适","text":"城东卜筑有期无，须为檐楹动百株。可忍非时归爨下，合尖何似助浮图。古城栽种畏人知，定是根盘不可移。车载斗量稗贩走，果纲却有入州时。傍巘经营杂果园，翻愁它日逐王孙。不如种竹招风月，此意难逢俗子言。林居草创名花少，柳径苔生过客猜。不管空言无实惠，只嫌巧取近嗟来。"}