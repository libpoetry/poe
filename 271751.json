{"id":"271751","title":"庆春宫·七夕","dynasty":"现代","author":"李岳瑞","text":"罗扇恩疏，桃笙凉逗，雁风又到江城。玉笛新愁，文箫悽怨，可堪尽作秋声。人閒天上，怅今夜、凄凉四星。珧纹窗掩，雁胫镫昏，离思深萦。微波著意将迎。谁信今生，天遣飘零。银汉迢遥，瑶京修阻，素娥应悔孤清。镜中鸾影，算草草、新妆照成。个侬知否，梦雨疑云，难慰多情。"}