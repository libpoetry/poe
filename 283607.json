{"id":"283607","title":"金缕曲·谁省闲踪迹","dynasty":"现代","author":"姚鹓雏","text":"谁省闲踪迹。卌年前、郡斋灯火，流光轻掷。六代莺花春烂漫，乞我一船箫笛。喜与子、流连晨夕。驻马江楼听尊雨，脍鲥鱼、如雪斟重碧。挥手去，夜如墨。刺天海水鲸鲵集。送冥鸿、巴渝万里，关山真隔。身欲奋飞云路断，老屋荒江栖息。更魑魅、喜人相逼。辛苦贼中无好计，掬肝肠、自照吴波白。归见了，泪沾臆。"}