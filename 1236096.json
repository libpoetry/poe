{"id":"1236096","title":"寄答翟彬文中时避慈溪","dynasty":"元","author":"张翥","text":"往年使过慈湖上，风景依稀可画传。红叶树藏秋水寺，白头僧渡夕阳船。竹林雨过山多笋，渔浦潮来海有鲜。藉是县公能爱客，不妨酬倡酒樽前。静对孤灯思往事，偶闻疏雨落寒窗。愁边白发三千丈，梦里青山十四双。蜀魄有声疑诉国，楚招无些忆沈江。只因诗思缘君苦，吟断遥钟已晓撞。"}