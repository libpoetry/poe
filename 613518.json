{"id":"613518","title":"二一斋歌为俞季郎作","dynasty":"明","author":"李之世","text":"浊醑一觞歌一曲，人生两事亦云足。来日苦短去日多，有酒不饮欢不歌。吁嗟人生奈乐何。床头有金瓶有粟，终日忧生犹不足。侬今不饮有何欢，侬若不歌便当哭。生不必逢李太白，亦不必逢贺知章。今人岂必古人让，不见西良俞季郎。季郎胸中一物无，斋头黄卷与青壶。閒来对酒发长咏，歌罢墙头又自沽。不署苦吟先生，不狎高阳酒徒。季郎自用季郎法，咽喉长润腹不枯。长鲸一吸千江水，老蚌一喷万斛珠。醉来不蘸张颠发，百番溪藤信手涂。季郎不苦胡为乎，世间清福须人享，瓶罂有材亦有量。老而材寿酒性悭，我对季郎空技痒。冷斋无事学枯禅，冻盎梅花兀相向。"}