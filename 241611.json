{"id":"241611","title":"送秦主簿赴仁和","dynasty":"宋代","author":"范祖禹","text":"我思适吴越，怀古意如何。太伯振高风，仲雍扬清波。绪余有季子，饥食玉山禾。山水发奇秀，古来英俟多。秦君淮海彦，文锋雄太阿。早依苏扬州，匠手为砻磨。光芒侵星斗，气象奔江河。青衫拾科第，试邑佐弦歌。春水生南国，扁舟浮绿罗。方将剖蚌璞，焜耀随与和。我病久废诗，缅思眄庭柯。傍徨恋此闼，岁月屡蹉跎。看君登朝廷，奏颂助猗那。为我谢苏公，先归待江沱。"}