{"id":"1109381","title":"赠致政李元古二首","dynasty":"宋","author":"刘弇","text":"膴仕委蛇四十秋，翻然归作赤松游。无瑕旧是千金璧，不系今如一叶舟。举世风霜空末路，此身芝朮最良谋。新篇晚更追骚雅，何计从公乞愈头。兴味高于鹤在云，去留初不挂毫分。郑公乡里新门巷，谢氏芝兰好子孙。潇洒笑谈宽日月，优游在世傲乾坤。邻翁盛说归欤美，曾是当年朱两轓。"}