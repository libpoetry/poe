{"id":"499581","title":"过彭蠡湖","dynasty":"明","author":"邓雅","text":"天风送我扬州还，挂席长歌彭蠡间。鲸鱼飞出白浪起，恍惚摇动匡庐山。匡庐九叠云霄上，平湖直与争雄壮。夜月龙吟百丈渊，秋风雁落黄芦港。天开地辟元气通，万顷镜面涵冲融。东船西舫棹歌发，北客南人萍水逢。参差万个湖边柳，中有人家卖鱼酒。舟子乘风不肯留，船头兀坐空回首。船头回首心怆然，人生几得泛湖船。却思大禹勤疏凿，功业留传亿万年。"}