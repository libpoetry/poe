{"id":"798210","title":"念奴娇 题恩竹樵方伯蕴兰吟馆诗馀","dynasty":"清","author":"俞樾","text":"一枝筠管，占吟坛本是，诗仙诗佛。何意缝云裁月手，又入玉田之室。绮语花间，清吟月下，手自弹瑶瑟。风流顽艳，肯输黄九秦七。余亦把酒临风，铜琶铁板，间弄苏辛笔。短令长谣随意写，未合昔贤词律。吴下逢君，阳春一曲，雅韵真难匹。蕴兰吟馆，可容来倚长笛。"}