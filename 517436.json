{"id":"517436","title":"送胡处士还豫章","dynasty":"明","author":"王称","text":"我怀高士风，矫然若游龙。南州久寂寞，水碧青山空。夫子振流俗，清芬千载同。明时弃轩冕，白首栖云松。出门不远适，西到匡庐峰。天风吹衣巾，飘落尘鞅中。倦翮思故林，孤云怀旧踪。角巾洒秋雨，别我金陵东。冠盖饯道周，雕筵进肥醲。挥之一不顾，举目送飞鸿。寒波驶归流，川上落日红。孤鹤倏已远，怅望那能穷。"}