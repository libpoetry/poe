{"id":"661428","title":"介子永龄遘厉频死味芝陈先生实生之用求姻家沈君启南写图复系之以诗聊报万一云","dynasty":"明","author":"史鉴","text":"爱子本天性，少者亦何深。念兹成童年，苦为疟所侵。寒热日交战，孱弱讵能禁。人云鬼之为，毋乃阴阳淫。先生希圣流，用推仁者心。一投去其苦，再服保其真。寝食如平时，奇功妙入神。老南写斯图，为是平生亲。种杏固寓言，况此及物仁。图亦有时既，言亦有时泯。惟应受赐者，身存恩亦存。"}