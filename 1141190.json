{"id":"1141190","title":"别永福诸友","dynasty":"宋末元初","author":"熊鉌","text":"高哉永阳山，清哉永阳水。不须问芝岭，不须寻桃源，桃源芝岭近在永阳里。此山朝朝暮暮有爽气，此水一点不受污泥滓。黼冕峨峨尽周献，弦诵洋洋尚周礼。员颅方趾天地间，靖献此心固何尔。梅坡先生真绝俗，夜月清标照寒水。年移物换耳不闻，不挠不污直如矢。留远先生心更苦，风雪漫漫燕万里。腴田好爵某不顾，携手河梁得鱼泚。旸彼诸老皆典刑，三叹此邦皆俗美。嗟哉世之人，醉中偷生梦中死。高冈千仞亦陵迟，狂众一啜滔滔是。如此衣冠古人物，直入画图播青史。更有一事兴我闻，后生尚及见典刑。兵戈生长三十载，豪杰岂必文王兴。迩来童冠入小学，能文何啻百许人。虽然文章亦未授，山深最喜习气淳。万方飒飒声一概，此地未著裘马尘。甘能受和白受来，岂有质实无其文。古云变鲁可至道，百年正学亦失真。尼山一何高，泗洙一何深。圣门登临别是一般起，处处山水满我仁智心。悠悠清泉涤我虑，飘飘长风吹我襟。认取当年咏归意，与我同赋暮春吟。"}