{"id":"973839","title":"对菊有作","dynasty":"宋","author":"赵蕃","text":"草木均是体，顾有幸不幸。故侯住瓜田，四皓卧芝岭。譬如佳山川，何地乏幽屏。居然说终少，籍甚谈箕颍。得非以人重，后世闻之警。维菊本甚微，在昔曾莫省。罗生蓬蒿间，自分托地冷。一趋骚人国，再堕渊明境。遂同隐居者，身晦名独耿。何当园五亩，不觊田二顷。秋风及春雨，采撷花与颖。既充天随饥，亦望南阳永。有志未能摅，对花徒引领。"}