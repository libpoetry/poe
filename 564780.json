{"id":"564780","title":"题屏障","dynasty":"明","author":"孙承恩","text":"团团碧树遮宫墙，老梅吹香春昼长。锦屏三面围绣床，中间独踞长髯郎。乌纱峨峨姣服芳，指顾意态何徜徉。莺莺燕燕侍两傍，八姝妍丽非寻常。明眸皓齿云鬓光，便儇绰约宛清扬。迎风娇立垂轻纕，行行环佩摇鸣珰。龙脑入缕生暖香，馀寒犹试罗衣裳。争妍竞媚誇新妆，承颜贾宠未肯降。粉香丛作温柔乡，欢娱镇日心始偿。生平事业成亡羊，共言此乐殊未央。此乐殊未央，岂知浮世多沧桑。古今頫仰炊黄粱，百年忧乐都两亡。当时盛丽今渺茫，漫言遗迹存缥缃。翰林先生铁石肠，因观此图长慨慷。靡曼自昔招不祥，养心寡欲圣所臧，不独有国惩淫荒。"}