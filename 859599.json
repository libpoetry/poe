{"id":"859599","title":"寄题众乐亭","dynasty":"宋","author":"王安石","text":"陵阳游观吾所好，恨不即过众乐亭。尝闻彷佛入梦寐，吟笔自欲图丹青。千峰秀出百里外，忽于其上峥檐楹。朝云嘘岩日暖暖，夜水落涧风泠泠。春花窈窕鸟争舞，夏木荫郁猿哀鸣。潦收叶落天地爽，海月影到山川明。篮舆晨出谁与适，坐与万物观虚盈。令思民事不忍后，田间笑语催蚕耕。吏休归舍狱讼少，墟落饮酒欲秋成。唯愁一日夺令去，出来老稚交逢迎。彼民安知方禄仕，徒喜使我宽逋征。令知道义士林服，遗爱岂用吾诗评。"}