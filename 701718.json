{"id":"701718","title":"新园四首","dynasty":"明","author":"黄衷","text":"耽静不在僻，闲园小亦幽。乾坤馀老病，湖海谢先忧。晚集悬釭久，晨来杖策周。岂缘消夏日，端欲玩清秋。隙地数弓许，时花十种馀。风林纡翠葆，霜叶舞红玙。有客还开局，当春拟荷锄。芳怀衰飒尽，何以赋閒居。讵有高虚尚，栖栖聊复兹。漆园非世吏，栗里足吾师。水落凫航稳，天寒蜜课迟。总难兼胜槩，为少绿杨垂。日出观群动，人烟杂短垣。未谙垞南路，得似瀼西村。薙草因栽药，循檐或负暄。儿童关乐意，骑竹戏柴门。"}