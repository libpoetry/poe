{"id":"1122361","title":"代陈公实上通守王刚父四首","dynasty":"宋","author":"姜特立","text":"我识通川守，人才世所稀。金陵传正印，叶县悟圆机。国论曾三接，边城且一麾。从今雌甲子，洗眼看雄飞。戍解淮山月，波平瀚海秋。主忧销北顾，宾宴接南楼。自愧成村叟，无因接胜流。铃斋听客雁，应念稻粱谋。淮上津程远，山阴信息稀。有尘生晓甑，无帛剪寒机。稚子莫垂泣，故人今把麾。岁阑归意速，目断雁南飞。洗甲通盟后，同庚缓带秋。边声寒卧鼓，海色静明楼。冉冉岁云莫，栖栖诗者流。不才同社栎，一饱愧身谋。"}