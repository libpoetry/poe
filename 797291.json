{"id":"797291","title":"念奴娇 咏并头莲","dynasty":"清","author":"吴尚憙","text":"碧池风景，记相逢翠红，掩映娇色。水面凌云环佩步，越女扁舟一叶。鸂鵣同心，鸳鸯共影，消受衣香洁。怜它婀娜，金波照入凉月。自觉湘簟生风，珠帘卷暑，有梦皆澄澈。静对波心如解语，怎忍轻轻攀折。助我诗情，宜人画理，清倚阑干侧。嫣然一笑，江头何处吹笛。"}