{"id":"686765","title":"送沈仁甫归省二章","dynasty":"明","author":"边贡","text":"瞻夕临广郊，欢宴良须臾。之子驾言返，高登郁踟躇。不惜形影阔，所悲岁月踰。三江旷绵邈，悠悠限东隅。征途慎所须，愿保千金躯。品服耀有辉，班裳以裼之。桑梓诚可恋，道路安足辞。馨羞洁甘旨，爰以隆孝思。徘徊膝下欢，婉娈及良时。修龄欲有祝，永与南山期。"}