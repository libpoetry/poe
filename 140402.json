{"id":"140402","title":"衰疾几半月梅已空杏花亦烂漫矣忽往一观成古","dynasty":"宋代","author":"张镃","text":"年前约园梅，梅开主人病。初英仅一窥，旋遭风雨横。瑰奇耻浪设，收卷归尽净。追攀梦中事，讵复形啸咏。连朝得暄晴，疾势顿除摒。池西杏盈坡，芬菲想繁竞。巾车试移辙，远睇已辉映。披庄尺许足，领意岂烦更。亭亭喜余顾，笑粲若相迎。瑞锦围坐幛，晹晶满空镜。畴知自心法，本匪生化柄。实虚总一体，曾何有衰盛。斯言忌轻拈，或能惹讥诤。尪孱阻剧赏，得句漫枯硬。非无恋胜交，仓卒费延请。浮生只堪乐，疎慵矧天性。能消屐几鞆，盍早谋究竟。当年莘野叟，偶尔应三聘。后人循自售，例投俗眼轻。嗟予亦蒙愧，行矣关郡正。零丁门户责，姑塞先世命。随群画纸末，触目但痴{左目右掌}。事功备何裨，趍进徒伺侦。朴愚赖坚守，龊龊矜细行。南湖水清兮，鱼鸟争戏泳。相亲两逾载，情分犹季孟。迩来似嫌浼，引退如避穽。花边主林神，料亦捐爱敬。偷闲两旬悭，酬应就忙并。速拚醉眠休，人扶那用情。"}