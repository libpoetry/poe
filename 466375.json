{"id":"466375","title":"蝶恋花二首","dynasty":"当代","author":"卢青山","text":"排荡西风声鹘鹘。独出黄花，四顾神摧折。似此人生何逼仄，将心煅作无知铁。南陌春光争郁勃。犹记当年，雀跃儿童色。一瞬回思心暂热，含肩愈觉秋寒烈。百日层冰封古壤。才有微温，细草穿泥上。似为君来心荡漾，啼莺四野声酣放。又见东风归一晌。时过轻腰，婉转生惆怅。留住东风无更往，为君日夜吹柔浪。"}