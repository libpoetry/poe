{"id":"1121230","title":"梁秘阁挽诗","dynasty":"宋","author":"林希逸","text":"江幕归来喜脱簪，当门小筑似山庵。名于世见林间一，爵以仁尊天下三。早失偏慈心已懒，晚虽漫仕性难堪。非无忧爱閒成僻，雷雨曾传旧奏函。白头姓字紫蓬仙，三径还公得乐全。八九十翁健如虎，等閒一蜕妙于蝉。何年重见风前树，此夜愁看月上弦。义合吊庐寒阻我，须携斗酒到冈边。当年握手向番湖，岁晚交情不暂疏。安乐窝中三度宿，往来溪上几回书。凤游旧客彫零尽，龙窟新阡怅望初。人物如公应不死，有铭有诔果何如。"}