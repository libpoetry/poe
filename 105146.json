{"id":"105146","title":"杨乐道留饮席上客置黄红丝头芍药","dynasty":"宋代","author":"梅尧臣","text":"洛阳贾牡丹，江都买芍药。卖与富人欢，买为游人乐。万丝必同心，千叶必同萼。五色相浅深，百金相厚薄。栽培动经年，风雨便成昨。萧条洛阳城，索寞江都郭。赖有一春花，能无十千酌。朝看门拥车，暮见门罗雀。尝闻月底人，欲把月桂斫。要使清光多，四海意开廓。我亦爱明月，常满不愿落。上弦过杨侯，乃值寒雨作。共饮三四人，不觉传鸣柝。持葩金谷豪，朱黄何灼烁。还思溱洧上，士与女相谑。实此香草芳，请我赋其略。酒阑为追咏，思拙笔屡阁。"}