{"id":"285799","title":"念奴娇·中年到也","dynasty":"清代","author":"李慈铭","text":"中年到也，叹封侯、骨相奇零如此。热血一腔何处洒。日饮亡何而已。落水三公，坠车仆射，早冷人间齿。先生休矣！虽佳何与人事。可惜浊酒牢骚，短衣历落，又是东风起。百岁胸怀行不得，寂寂虚生斯世。动业羊头，文章牛后，短尽英雄气。古今邱貉，一编且对青史。"}