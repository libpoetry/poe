{"id":"774685","title":"蔡希敏重卺行","dynasty":"清","author":"章甫","text":"昨宵天上双星灿，今夕人间花烛烂。人间花烛烂天红，河桥莫漫隔西东。天河桥上接天台，前度仙郎今又来。来时仙乐再吹弹，依旧声声奏合欢。旧时弦断今时联，瀛海巧联奎海缘。若问菱花郎已试，画眉深浅可曾记。记来添画远山笔，认取破题还第一。罗帷幅幅绣鸳鸯，六六仙娥七七郎。七七衍虚四十九，其中妙用君知否。六六春宫三十六，天根月窟往来复。是谁作合故迟迟，大造瑞应此大奇。"}