{"id":"174830","title":"归乐堂·百岁自逆旅","dynasty":"宋代","author":"韩元吉","text":"百岁自逆旅，微官更周流，应知归来乐，不减万户侯。渊明一县尹，折腰憎督邮。松菊绕东篱，田园事西畴。素琴酌樽酒，稚子相献酬。朱侯青云士，颇复有此不。方为功名驱，乃与贤达侔。筑堂寄閒暇，笑谈指林丘。蕉黄间荔丹，蠔山荐新篘。嗟我实休人，市朝亦淹留。因君动佳兴，拟作汗漫游。"}