{"id":"807652","title":"还京乐  万红友养疴僧舍暇日戏取南北曲牌名为香奁诗三十首用填此阕寄跋卷尾","dynasty":"清","author":"陈维崧","text":"碧苔纸，更用成都，粉水桃浪砑。斗松绫纤腻，韭花字格，閒吟閒写。恰翠承朱亚。澄心纸镇铜台瓦。孝穆管，争愿化作，珊瑚为架。想僧庐暇。竹篱边、行散閒招，仁甫酸斋，水际月下。共取趁拍牌名，与三唐、较量声价。似缤粉、簇蕃锦成纨，侯鲭制鲊。历乱红么点，江村蛮豆盈把。"}