{"id":"694432","title":"次韵南山送蜜","dynasty":"明","author":"陈献章","text":"万古西山朽骨丛，中有魂魄化为蜂。饿死空窼不飞去，犹为君王守故封。寒花索寞不成丛，口腹吾惭入腊蜂。觅蜜娇儿啼夜半，未成新酿又开封。知从何处宿花丛，清晓飞来又几蜂。定有香魂招不返，远寻芳气落花封。处处山花好蜜房，絪缊岩壑为谁香。相思道远无由寄，此味年来只独尝。"}