{"id":"405206","title":"鹧鸪天 丙辰初秋赴粤吊黄花岗七十二烈士墓，追念先兄元栋","dynasty":"近现代末当代初","author":"刘蘅","text":"苦唤无应可奈何。瞻碑抚石泪滂沱。男儿报国忠心壮，弱妹虚生恨事多。兴鼎革，振山河。黄花岗上我哥哥。英名永在千秋史，血染粤山百丈高。坐久添衣夜欲阑。楼前冷月照重山。西风不解词人瘦，玉尺难量恨海宽。怜独客，少清欢。自家形影自盘桓。床头别有云边路，好待轻舟载梦还。度过黄昏等度年。日长情绪为谁牵。风光别后黄花老，雁字来迟望眼穿。于枕上，听檐前。凉宵急雨似奔泉。记君劝我词心换，莫作愁人作酒仙。"}