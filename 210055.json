{"id":"210055","title":"齐天乐·客愁都在斜阳外","dynasty":"宋代","author":"陈允平","text":"客愁都在斜阳外，凭阑桂香吹晚。乱叶蝉哀，寒汀鹭泊，离绪并刀难翦。牙屏半掩。渐尘扑冰纨，浪收云簟。露入征衣，满襟秋思付诗卷。远思前度问酒，凤楼人共倚，归兴无限。雁影亭皋，蛩声院落，双阙明河光转。田园梦远。叹篱菊初黄，涧莼堪荐。拄笏西风，四山烟翠敛。"}