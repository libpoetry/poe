{"id":"915706","title":"晚出郡城往值夏谒胡端明泛舟夜归","dynasty":"宋","author":"杨万里","text":"郡城至值夏，两日非宽程。奔走岂吾愿，诏书促南征。出郭星未已，归棹月已生。问人水深浅，舟子喧未应。水石代之对，淙然落滩声。危峰起夕苍，暗潭生夜清。江转风飒至，病肩难隐棱。添衣初懒寻，忍寒良不能。近城一二里，远岸三四灯。望关恐早闭，驱舟祗迟行。多情半环月，久矣将西倾。欲落且小留，知我要入城。月细光未多，大星助之明。至舍心未稳，丽谯才一更。"}