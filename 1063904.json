{"id":"1063904","title":"和堪维那移居","dynasty":"宋","author":"释德洪","text":"世路惊风波，山林知岁寒。君看争夺中，忽觉深渺漫。归来湘西寺，兀坐依蒲团。摩挲折脚铛，规以稳处安。湘山亦多态，扶杖时游观。偶逢林下人，班草一笑欢。霜风水痕落，岁月难遮拦。但觉颔髭白，不复知岁残。堪公故园旧，义胆见急难。相逢开肺怀，倾倒无馀殚。所居隔聚落，日喜成媻媻。作诗誇我贤，宁知如玉冠。遂分湘山翠，茅檐相对看。往事都莫理，有求真祸端。饭罢口挂壁，□□发长叹。暮寒因有雪，炉暖且檀栾。"}