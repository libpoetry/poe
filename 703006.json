{"id":"703006","title":"中秋晴霁已而风雨骤作次雪湖韵","dynasty":"明","author":"谢迁","text":"散尽秋阴更晚晴，天公似亦解人情。广寒宫阙依然迥，近水楼台分外明。丹桂远移岩壑影，素娥虚度佩环声。青樽肯负今宵约，风月平分有旧盟。玩月山堂正喜晴，怪风吹雨忽无情。一尊倾倒初分夜，万壑阴森直到明。摧偃忍看禾稼色，怒号惊讶海潮声。来年预祷中秋节，莫更丰隆败我盟。"}