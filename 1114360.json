{"id":"1114360","title":"蔡元度话其子能言前世事江晦叔有诗次韵","dynasty":"宋","author":"李复","text":"应感随缘各有因，一源真寂自无尘。须知此物非他物，能悟前身是后身。叔子探环乔木在，房公发石旧书新。区中谁是王文度，證印曾逢竺上人。往来积习几生身，石上精魂世共闻。北涧水通南涧水，南山云绕北山云。光含众色珠常静，影入千溪月不分。试向道人谈实相，神奇腐臭但纷纷。"}