{"id":"562417","title":"拟古 其二","dynasty":"明","author":"丘浚","text":"客集高堂上，众味罗珍羞。觥筹互交错，乐矣忘其忧。清醑饮桑落，妙声发吴讴。宝凫喷清烟，芬芳袭轻裘。肥脓正厌饮，文锦何温柔。独念良人苦，远戍阴山头。黄茅连白沙，风雪寒飕飕。冻雀飞不起，依树鸣啁啾。马毛缩如猬，髀肉胝生周。羔裘煖如烘，潼酪清如油。君身千万艰，妾心千万愁。梦寐或见之，道路阻且脩。愿言早成功，诸将各封侯。良人章章来，红日照九州。"}