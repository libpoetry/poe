{"id":"769529","title":"金明池  荷花","dynasty":"清","author":"王鹏运","text":"环佩临风，楼台写影，咫尺璇源路近。秋色共、湖光无际，疏香背、冷雨暗引。记年年、翠陌笼鞭，是几度、神往菰芦深隐。算冷眼云山，忘机鸥鹭，省识吟边幽恨。忽漫飞尘惊掠鬓。怕水佩风襟，旧情难问。芳时换、哀蝉曲破，花梦短、野鸳睡稳。袅空烟、复道垂杨，望太乙仙舟，归期难准。剩泣露敧槃，飘零铅泪，悄共铜仙偷揾。"}