{"id":"754806","title":"送外侍翁大人并子虔兄公入粤","dynasty":"清","author":"何佩玉","text":"当头明月淡遥空，折柳歌骊曲未终。惜别本无儿女态，联吟喜有父兄同。装轻半载诗书画，道远还愁雨雪风。十里花田烟树里，洋桃水碧佛桑红。休嗟凤泊与鸾飘，一叶帆飞廿四桥。旧梦已怜池草冷，离魂拚共蜡花消。乡关日远鸳鸯水，海国烟寒玳瑁潮。料得情深非久别，莫教再瘦到吟腰。晨昏须博老亲欢，岭表风光任饱看。丹荔绿榕堪入画，珠蚶花蛤好加餐。屈伸未免依人苦，冷暖应知作客难。珍重临歧无别语，早将尺素报平安。不尽离愁宛转思，到时应在早春时。满篮香露花含笑，一路青山鸟画眉。得意何妨归缓缓，关心惟愿去迟迟。素馨抹丽珠娘舫，好谱风华绝妙词。"}