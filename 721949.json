{"id":"721949","title":"为圃","dynasty":"明末清初","author":"屈大均","text":"老圃吾能及，平生学在兹。叶同尼父祭，蔬似鲍焦持。多雨菊英烂，微阳兰叶滋。养梧高出竹，未是贱场师。暖酒秋多叶，薰茶夏有兰。影嫌衣竹湿，声爱屐苔乾。种草图蠲忿，栽花要合欢。岁寒无可悦，生菜满春盘。丈人馀一瓮，抱向白云间。夜雨初成水，春泉不在山。药苗肥可食，桐乳嫩堪攀。乞得葵花种，开畦日不閒。"}