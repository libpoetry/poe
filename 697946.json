{"id":"697946","title":"与吴自湖总制","dynasty":"明","author":"胡庭兰","text":"三年仗钺拥轻裘，谈笑平原识壮猷。五岭云霞开帅幕，九嶷烟月入边楼。玉书天上翔鸾日，铜柱霜前断雁秋。最是归来投笔吏，每从银汉望旄头。金城千雉起黄湾，坐控三藩百二关。桂浦东回云作嶂，扶胥南下浪为山。雕弓挂月龙蛇动，赤帜连营虎豹閒。共说功成应勒鼎，即看池上凤毛还。"}