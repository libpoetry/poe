{"id":"799341","title":"颂使君寄怀齐梅麓剌史","dynasty":"清","author":"李振钧","text":"颂使君，不颂使君清。不颂使君能。能者必苛察，清者持廉名。梁溪饥，食不能二釜。走告慈父。父曰嗟予食，女乃发仓庾。老者壮者幼者各以序。有不能食君心愁。食或不给又以为忧。为糜粥饱女，无使绝其喉。彼何人斯后堂罗酒肉。啖者嬉，剜者哭。使君独是荒年谷。儿啼甘含饴，母心苦持荼。九重来诏书。锡以绯鱼煌煌绶拖朱。君之来，自玉堂。枳棘栖鸾凰。天子所重在循良。不颂使君能，能者必苛察，不颂使君清。清者持廉名。呜呼使君何其仁。"}