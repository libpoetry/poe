{"id":"1219172","title":"吊刘龙洲墓","dynasty":"元","author":"郑元祐","text":"宋渡南如晋永嘉，屈辱更甚惭栖鸦。才贤尽毙贼桧手，君相甘同鲁妇髽。孝皇悲愤痛莫雪，士逃窜诛能几家？翁也诸侯老宾客，有泪每落西风笳。南楼载酒桂花晚，经纶志在言非誇。且将南山抉虎穴，岂但东海刳鲸牙？长敌疏章过恸哭，况闻远雁来龙沙。林苏与白出处异，便欲呼起能无哗？醉乡生死忘今古，酒熟莼香鱼可叉。和戎自有祈请便，经天非无博望槎。瞪视乾坤谢轩冕，朽骨深瘗山之涯。娄江东流山蕴玉，翁也墓此谁疵瑕？荒陵无人浇麦饭，废家有树开梨花。荧荧鬼燐出松坞，想翁来游路匪赊。"}