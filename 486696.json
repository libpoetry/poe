{"id":"486696","title":"喜雪歌","dynasty":"明","author":"朱瞻基","text":"一冬晴明人不厌，腊月雪飞尤所喜。从古农占重三白，来年有秋预可拟。昨夜长风广莫来，号空卷地初停雷。斯须漫漫撒玉屑，千树万树梅花开。大地平铺皆一色，光辉未数琼瑶白。四山苍翠不可寻，但见凌空耸银壁。凭高四顾真奇观，日上扶桑朝不寒。昔人劳农享腊惟此时，更说来年丰有期。村村腰鼓聚宴饮，庶几时平今见之。嗟予菲德临九五，燮理功能寄丞辅。举觞相乐拜天庥，永念皇天与皇祖。"}