{"id":"1070174","title":"周萃秀才惠诗次韵酬之一首","dynasty":"宋","author":"程俱","text":"病骥伏长坂，悲鸣想戎轩。游鱼落枯肆，堕泪临河坟。人生道脩阻，趼足穷昆崙。沈渊探骊颔，一跌万鬼邻。我老不解事，区区算沙尘。读书亦良苦，内视馁且贫。为文富诙笑，初不救否屯。尔来自箴切，习气不复存。方将补黥劓，寂兀谢世纷。朝露视穷达，春冰释痴嗔。君胡创推激，发我惰与昏。如君东吴秀，俊拔昔所闻。名驹始就秣，意气已不群。抗脏市门客，岂堪同日论。"}