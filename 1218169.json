{"id":"1218169","title":"五十自讼示同志","dynasty":"元","author":"吴景奎","text":"嗟我行年今五十，鬓毛半染秋霜白。方知四十九年非，追数生平竟何益。少年懒惰废经史，明时进取无谋画。临财不解竞锥刀，饱食安知勤稼穑。故园已荒松菊径，索居却占渔樵席。陆沉井里等樗散，宾饯羲娥驶驹隙。齿牙摇落筋力疲，两目生花眩朱碧。母年七帙馀四龄，饮食康强喜愉怿。大儿无成小儿幼，有弟相望念离隔。弱孙绕膝不识愁，弄笔摊书恣狼藉。不如意事十八九，俯仰兴怀百忧积。敢随佻巧人共嗤，自信修姱心不易。使予浸假嗜酣酗，好勇斗狠从博弈。岂如用拙乐贱贫，清苦宁辞食冰蘖。牛衣不暖泣中夜，犊鼻凄凉徒四壁。丈夫未遇亦如此，顾我何为叹纬繣。已将穷达付天公，啸歌起视沧溟窄。方今忽忽岁遒尽，黄落山林见松柏。揆余初度安足论，母恩未报嗟穷厄。醉来聊以写我忧，返锁衡门谢宾客。"}