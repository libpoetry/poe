{"id":"1127290","title":"逍摇堂五咏","dynasty":"宋","author":"傅察","text":"欲识逍摇乐，都忘利与名。讨论唯百氏，来往有诸卿。静觉羊肠险，闲看蜗角争。超然穷妙理，知不愧庄生。堂上春风至，欣欣草木情。鸦鸣藏柳暗，蝶舞映花明。暖日迟迟景，轻雷隐隐声。客来何所有，采蕨试新烹。堂上薰风至，阳曦午更骄。玩阴欣叶密，引饮快冰消。乳燕飞还堕，鸣蝉咽复调。清谈能却暑，应不费招邀。堂上西风至，郊原岁事成。雨馀虹影落，云霁露华清。唧唧蛩鸣夜，飘飘雁度晴。登临多物色，笔落竞纵横。堂上寒风至，萧条静物华。映窗唯有竹，倚槛更无花。碧瓦霜初重，铜壶日易斜。樽罍延夜永，不觉已朝霞。"}