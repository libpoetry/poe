{"id":"706128","title":"哀管生永叙","dynasty":"明末清初","author":"王夫之","text":"落叶风喧夕，啼鸦柏冷霜。如何悼亡客，还有丧予伤。岳径云藏雪，洋泉月引凉。培兰将九畹，鍊镜巳三商。带草先摧绿，传灯独秉光。思深千里驾，望属百身良。煜煜芝房折，悠悠蒿里长。紫囊悲太傅，缃帙冷中郎。春谷江流远，南云塞路荒。人情谁剑挂，天道岂弓张。交绝怜东里，狂歌问子桑。贡生空委佩，鲍叔未分粻。笛咽山阳馆，琴残子敬床。宁知哀九辩，不及待沈湘。"}