{"id":"755363","title":"种菜示棣儿","dynasty":"清","author":"张印","text":"屋后有隙地，岁久藏狐狸。偶率仆婢往，慨然荒秽治。凿池便引水，编竹取为篱。侵晨抱瓮出，薄暮荷锄归。渐爱风日燠，兼得霜露滋。稚甲坼土出，嘉苗连畦披。小儿不解事，劝我毋尔为。意恐父不悦，故事徵拔葵。我笑顾谓儿，幸勿尔父疑。蘋蘩系妇职，瓜壶见风诗。咬根父所习，式谷父所期。矧兹挂冠日，食力理宜宜。吾宁好事者，聊以警荒嬉。"}