{"id":"766832","title":"贺新郎 其一 读洪昉思纪行诸诗","dynasty":"清","author":"俞士彪","text":"年少襟怀旷。似茫茫、置身天际，裂云高唱。马上千行奚囊句，写尽长途行况。应胜却、梦游神往。易水秋风千年冷，绕燕台、夜夜哀笳响。望诸墓，果无恙。淋漓激楚人争赏。羡毫端、长江巨飓，大河奔浪。醉按玉龙悲歌罢，霹雳一声纸上。方信是、搏狮缚象。多少风尘长安客，怎洪生、独自牢骚状。应费我，百日想。"}