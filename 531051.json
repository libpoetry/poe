{"id":"531051","title":"与张季文偶过虎丘次壁间韵","dynasty":"明","author":"杨慎","text":"梵钟百偈集，客枕千念攒。同人理舟楫，寻僧陟林峦。远公邀元亮，灵彻詶韦丹。且听柔软音，稍蔚婆娑寒。命酒对嵇阮，言诗偕卜端。山阿藏鹿苑，江汜临鸿干。篁竹坐可啸，英菊饥当餐。作茧乃自缚，将心与谁安。胥任传说靡，一笑许历完。狂思叫北阙，幸免尸东桓。讵期豺虎籍，复登鸡马坛。从公洒语雪，俾余回情澜。"}