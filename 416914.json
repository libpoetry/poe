{"id":"416914","title":"高阳台   1950年除夕台北","dynasty":"近现代","author":"李祁","text":"蓬海翻澜，浮螺掩雾，凭栏顿失遥天。径滑泥深，故乡一样残年。经时忘却抒愁笔，蓦回首、思落谁边。几多时，云外婆娑，一晌无言。春花已有人相送，看红融绛颊，向我嫣然。莫道天涯，殷勤同惜羁连。东风倘识来时路，问春深、可放归船。但人间，月几番圆，事几番全。"}