{"id":"522744","title":"离愤五首正德戊辰年五月作是时阉瑾知劾章出我手矫旨收诣诏狱 其三","dynasty":"明","author":"李梦阳","text":"北风号外野，五月知天寒。海水昼夜翻，南山石烂烂。丈夫轻赴死，妇女多忧患。中言吐不易，拊膺但长叹。永夜步中庭，北斗何阑干。裂我红罗裙，为君备晨餐。车动不可留，伫立泪汍澜。愿为云中翼，阻绝伤肺肝。"}