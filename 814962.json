{"id":"814962","title":"桂殿秋九首","dynasty":"清","author":"奕绘","text":"松林下，道士家。山门野水养蛤蟆。一坡芳草浓于绣，绿叶黄英紫白花。石植婢，今永归。流辈双鬟似汝稀。聪明不负曾闻道，临没从容索赐衣。石榴婢，无美颜。烹茶研墨侍东山。新诗书诵夫人句，白骨幽坟唤不还。石榴婢，花优昙。七年银烛侍清谈。七年已抱五年病，舍利舁床听小参。芦花白，荷叶残，千里斜阳远近滩。白头翁已无拘束，独立枯枝对晚澜。春云澹，明月斜，东风初绽碧桃花。翠禽不解相思苦，占定乾坤一树杈。木叶下，江水寒，江水蒹葭一半干。雁行落处无人到，变态惟从画里看。青青草，灼灼花。一枝开近玉钩斜。东风流水千年恨，一片娇魂化彩霞。西王母，怡妙颜。汉宫春夜降云仙。开花结子三千岁，误我怀君一万年。"}