{"id":"812031","title":"寒夜","dynasty":"清","author":"孙原湘","text":"缟衣初出洞房门，比玉生香比雪温。星眼暗抬人不觉，风情略透语无痕。晓妆偷得元蝉影，春梦迷残粉蝶魂。何处着卿踪迹好，梨花满地月黄昏。帘栊悄悄月冥冥，斜背银缸倚绣屏。四面圆浑金跳脱，一心穿透玉珑玲。垆香细熨寒衣煖，茶雾浓薰睡眼醒。犹恐夜深人苦读，故拚风露隔窗听。"}