{"id":"1165783","title":"郊庙歌辞 汉宗庙乐舞辞 观德舞","dynasty":"唐","author":"张昭","text":"高庙明灵再启图，金根玉辂幸神都。巢阿丹凰衔书命，入昴飞星献宝符。正换熏弦娱赤子，忽登仙驾泣苍梧。荐樱鹤馆笳箫咽，酌鬯金楹剑佩趋。星俎云罍兼鲁礼，朱干象箾杂巴渝。氤氲龙麝交青琐，髣髴锡銮下蕊珠。荐豆奉觞亲玉几，配天合祖耀璿枢。受釐饮酒皇欢洽，仰俟馀灵泰九区。"}