{"id":"1034238","title":"春风行为判府韩郎中寿","dynasty":"宋","author":"戴栩","text":"鸿濛何物转胶轕，春风万里来阊阖。佳哉可爱不可名，协气穰穰如响答。去年浙水皆春波，今年鄞江春最多。桃源洞口一披拂，花胎柳骨含天和。散作油云三日雨，田家喜气充环堵。藜肠得米停春雷，共向清流浸粳稌。粳稌可种麦可耘，今年上瑞应十分。不知化工费多少，化工不自书其勋。归来阊阖门四敞，更展经纶九天上。坐令八极一春台，物物大钧融溥畅。君不见古往今来春复春，春风岁岁长如新。"}