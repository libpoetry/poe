{"id":"1209391","title":"用前韵感事二首 其一","dynasty":"元","author":"耶律楚材","text":"称斤甘荠卖京西，谁信无人采五溪。鹏异众禽全六翮，麟殊凡兽具五蹄。昔年学道宗夫子，盈科后追如流水。蛰龙犹未试风雷，萍泛蓬飘而至此。缊袍甘分百结重，不学乱世奸人雄。忘忧乐道志不二，守穷待变变则通。岁寒松柏苍苍直，摩云直待高千尺。桃李无言蹊自成，此君冷淡人何寂。生平耻与哙伍行，杜门养拙安天常。泽民致主本予志，素愿未酬予恐惶。否塞未能交下上，何日亨通变爻象。不图廊庙为三公，安得林泉参百丈。居士身穷道不穷，庸人非异是所同。笔头解作万言策，人皆笑我劳无功。流落遐荒淹岁月，赢得飘萧双鬓雪。谋生太拙君勿嗤，不如嗣宗学锻铁。"}