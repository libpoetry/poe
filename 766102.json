{"id":"766102","title":"台城路 感怀","dynasty":"清","author":"鲍之芬","text":"梦中冉冉韶华度，情怀迥非畴息。命也如何，时哉不与，底事十年为客。人情阅历。叹火暖冰寒，自怜心迹。莫怪东风，岭梅枝各向南北。真言不醒顽石。纵诗书千卷，何用今日。庸福如人，虚名老我，半世穷愁消得。青衫泪湿。恨瑟柱添胶，琴材被炙。厚薄前因，料难增寸尺。"}