{"id":"443585","title":"贺新郎","dynasty":"当代","author":"魏新河","text":"客逐西风去。想当初、中原唱罢，大河横渡。下拜词坛王霸手，目断荆溪烟浦。一路上、悲歌谁与。四百年来无人继，白眼看世上呆儿女。曾几梦、共帆橹。髯翁铁笔空今古。五千年、堂堂中国，英雄可数。我幸先公生一日，忝似奇情万缕。正满眼、苍生无处。肉食者居人民半，算两朝未可同时语。公在日，少风雨。"}