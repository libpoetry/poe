{"id":"897514","title":"王都尉惠诗求和逾年不报王屡来索而王许酒未送因次其韵以督之","dynasty":"宋","author":"张耒","text":"酸寒杜陵老，痛饮遗身世。云安小县曲米春，遥知美味无多子。犹令此老气如虎，傲兀几以醉为异。争知侯家美酒如江湖，金铛犀杓与之俱。玉壶晓倾春水决，银槽夜滴秋雨疏。主人文章足宾客，许致曲生来坐侧。三杯脱帽我家风，渴如旱田占雨虹。冷官如瓶君未见，腹惟贮水冰生面。鸣鞭走送烦驺辔，坐对朝寒北风起。未欲烦公大作宴，老夫自斟看深浅。"}