{"id":"72840","title":"抱遗老人玉带生歌","dynasty":"元代","author":"张宪","text":"銮刀夜割黑龙尾，碾作端溪苍玉砥。花镔铁面一尺方，紫雾红光上书几。银丝双缠玉腰围，翡翠青班绣紫衣。金星雊眼不敢现，案上墨花皆倒飞。景炎丞相魁龙榜，抚玩不殊珠在掌。背铭刻骨四十四，血录至今犹可想。谢公古文今所师，西台一恸神血垂。独持老瓦出门去，冬青树边书愤词。天翻地覆神鬼怒，九庙成灰陵骨露。庐陵忠魄上骑箕，流落端生何所寓？抱遗老人生计拙，爱把文章写忠烈。霜毫一夜电光飞，不必矮桑重铸铁。"}