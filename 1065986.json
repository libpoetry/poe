{"id":"1065986","title":"还自南邑潮过不及渡因宿江上书所见","dynasty":"宋","author":"许景衡","text":"漫刺辞主人，迟迟驾短辕。郭外人烟晚，鸡犬自啾喧。客事足俯仰，世涂多险艰。行役亦云劳，未抵浪拘缠。潮汐真无情，敛去如绝弦。解衣试槃礴，旅雁方联翩。天末线缕动，钲鼓俄阗阗。稍看黄金盘，吞吐洪涛间。歘然洲渚失，浩荡连云天。平生喜江海，岂但眼界宽。飘流二十载，龌龊百忧煎。今夕复何夕，玉壶俯人寰。造物虽汝厄，宁不略汝怜。清风一帆去，鼓柂馀高眠。佳处良在兹，畴昔劳永叹。"}