{"id":"704300","title":"咏兰四首","dynasty":"明","author":"潘希曾","text":"山人遗我兰，百里到城邑。采之千仞崖，故土带砂砾。瓦盆及时栽，风雨相润色。空阶白日静，绿叶光嶷嶷。猗兰含紫蕤，经冬冻不发。春风几何时，碧干争挺拔。一干仅一花，清香乃倾国。贞姿颇耐久，逾月未衰落。蕙本兰之族，气味亦相似。一干五七花，生香春夏际。复有闽中产，叶高而稍腻。谁书本草经，误以零陵视。古人多佩兰，贵有君子德。况为王者香，尼父兴叹息。芳名播终古，俗眼常罕识。高斋风日和，相对余心怿。"}