{"id":"1106245","title":"贺洪景茂叶舍试平奏仍勉为南宫之行","dynasty":"宋","author":"王迈","text":"鼓箧天庠正妙龄，同时行辈半先登。如今才喜红心中，当日几成赤脚升。冀北群空看走马，溟南路阔快抟鹏。归来新敞渠渠厦，笑我生涯冷似冰。万仞浮屠已合尖，出门一笑谢齑盐。钓鳌沧海六连上，骑鹤扬州二得兼。谶应何仙符旧兆，梦魁余榜合新占。破荒吾邑须君辈，更看花从锦上添。"}