{"id":"689962","title":"和邑博林吴航韵四首录二","dynasty":"明","author":"张天赋","text":"天马真空冀北群，吴江枫落协前闻。词源鬼泣并神泣，义理更分与漏分。樗栎却怜多类我，梅花翻恨不如君。一缄拜领焚香诵，似在春风北面论。笑狎沙头鸥鸟群，鸾翔凤翥不相闻。水天月色人何在，渔火江风夜半分。爱我有情能识我，见君无地却思君。六经煨烬难凭据，同向先天妙处论。"}