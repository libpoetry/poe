{"id":"901453","title":"还李彀士雄卷","dynasty":"宋","author":"张舜民","text":"河汾之会，韩晋之津，在昔王马今何人。青衫木笏排风尘，面如桃花髭如银。长篇大字妙入神，关辅后辈谁等伦。四方仕宦足邅迍，归老阌乡玉涧滨。云为友兮山为邻，森森绿槊万霜筠。汩汩清涟飞两轮，亭上何所见，荆山早暮来相亲。斋中何所有，新旧歌诗千百首。细大搜罗万象劳，放开日月东西走。世上儿女徒纷纷，作者须教归老手。君不见古往今来富贵人，灿灿金章悬紫绶。金珠初入宠方深，骨肉未消名已朽。又不见李杜死来三百年，至今仰望如星斗。一联一句挂齿牙，便同金石垂长久。乃知皇天造万物，独于吾辈偏加厚。还翁诗卷翁细思，岂是生平都不偶。"}