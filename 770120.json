{"id":"770120","title":"兰陵王•别怨","dynasty":"清","author":"董以宁","text":"春光削。春到归期怎捺。怎郎家、兀自萍游，念四桥头娱芍药。叹芳华一霎。孤负奴年二八。堪怜是、昨夜东风，满地都将残花撤。燕尾池中掠。正閒看鸳鸯，迎波轻呷。荼蘼又把裙勾搭。待诗题锦字，倩鱼相寄，韵险愁多还剩押。闷把荼蘼嚼。罗袜。薰香鸭。更岕茗亲煎，云浮绿脚。先将榴齿微微刷。取绣绒银剪，轻修指甲。归来戏把檀郎招。风流煞。"}