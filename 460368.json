{"id":"460368","title":"念奴娇　立冬日风雨送秋","dynasty":"当代","author":"卢青山","text":"问秋安在？在明宵短梦，今宵风雨。纨扇冰萤消不尽，一瞬蝉凋疏语。莫捲珠帘，山南水北，总是归秋路。痴蛩最苦，向秋犹诉深绪。万里海角天涯，玉人无限，剪胜曾相许。旧恨年年堆叶冢，新恨冢边春树。谁记流年？枯荷但有，断梗飘难举。一樽长送，再来相候何处？"}