{"id":"264466","title":"丁亥除夜感示诸儿","dynasty":"现代","author":"王易","text":"欲偿一岁苦，且尽今夕欢。呼儿举明灯，粲粲罗杯盘。村酤亦殊酽，薄饮聊辟寒。语笑杂庄谐，中怀潜一叹。自维瓠落姿，百忧催鬓残。抵死固书城，外诱岂足干。先公礼堂业，不坠良独难。为学与作人，跬步虞冰渊。丧乱惊接踵，屡逃锋镝端。骨肉还乡园，托荫虚半椽。儿长过我头，颇复知时艰。娶妇更将雏，或解方衰颜。豚蹄及菜根，随遇齐可安。但期饱无愧，毋虑饥将殚。朔陲蚩雾深，方邑血重殷。吾辈信可修，幸民能苟全。呵壁叩天心，福祸宜转关。勉旃坚所守，长夜非漫漫。"}