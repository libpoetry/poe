{"id":"924623","title":"江上早起","dynasty":"宋","author":"苏辙","text":"晨兴孤舟上，盥濯夜气清。整巾未皇坐，双橹轧已鸣。日出江雾散，江上山从横。区区茅舍翁，晓出露气腥。收筒得大鲤，爱惜不忍烹。持之易斗粟，朝饭厌鱼羹。萧萧远风起，泛泛野雁惊。忽过百馀里，山水互变更。逢舟问所如，彼此不知名。超超江湖间，殊胜地上行。旦游市井喧，莫宿无人声。江上诚足乐，无怪陶朱生。"}