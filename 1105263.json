{"id":"1105263","title":"登山","dynasty":"宋","author":"方岳","text":"一番雨过长莓苔，乘兴登临倦眼开。花落无声春取去，社寒有信燕将来。人间事已不啻足，海上翁今莫见猜。负郭曾微耕雨处，自题诗句觅桤栽。物华无处不东风，只恐东风笑此翁。双鬓不随春草绿，一尊聊借老颜红。棋声未急雨声急，眼力无穷脚力穷。穿径本为行散计，却将篮笋上空濛。"}