{"id":"721591","title":"李骠骑置酒长干招同陈氏兄弟送予与杜子游太华即事赋","dynasty":"明末清初","author":"屈大均","text":"强弩将军在，千秋肘法传。骅骝悲失路，雕鹗想横天。探道丹书里，承欢白发前。朋来因孝友，尽醉凤台边。紫髯何飒爽，词客杜陵来。四座风流映，三峰气象开。将予寻白帝，别尔上云台。江左飞龙地，明秋鼓棹回。萧条陈孺子，黄老学多年。贫贱非轻世，精诚自格天。鸾刀挥社日，翎羽拂春烟。既醉骊驹驾，欢娱惜此筵。如意堂前筑，今宵变羽声。悲风吹木叶，落月满江城。争博同勾践，飞觞属庆卿。丈夫穷不惜，大器晚方成。"}