{"id":"831355","title":"探春慢 首春颂臣、启运、锡祺、槐庭同过，约同赴雾峰吟宴，再用草窗韵","dynasty":"清末民国初","author":"林朝崧","text":"溪曲抱村，竹深藏径，闲门谁肯临候？人日梅开，新年鸟啭，迎到东林故旧。生计柴桑拙，叹仍是南山种豆。田家隔岁重来，应笑菜肥人瘦。野外春光如绣，倩芳草铺茵，晴岚对酒。击缶狂歌，插花起舞，此乐胜围红袖。无奈莱园月，又唤斑骓系柳。愿逐诗仙，春风一路携手。"}