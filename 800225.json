{"id":"800225","title":"枕烟亭听白三琵琶","dynasty":"清","author":"邓汉仪","text":"寒日林园尊酒陈，琵琶急响似西秦。赤眉铜马千秋恨，谱入鹍弦最感人。北极诸陵黯落晖，南朝流水照青衣。都将写入《霓裳》里，弹向空园雪乱飞。白狼山下白三郎，酒后偏能说战场。飒飒悲风飘瓦砾，座间人似到昆阳。天宝传头竟属谁，四条弦子断肠时。蛮靴窄袖当垆女，今日公然识段师。"}