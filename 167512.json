{"id":"167512","title":"贺新郎·仙骨清无暑","dynasty":"元代","author":"仇远","text":"仙骨清无暑。爱兰桡、撑入鸳波，锦云深处。休唱采莲双浆曲，老却鸥朋鹭侣。算只有、青山如故。旧雨初晴新水涨，画桥低、杳霭迷苍渚。头戴笠，日亭午。独醒耿耿空怀楚。渺愁予、岸芷江蓠，尚青青否。锦瑟谩弹斑竹恨，难写湘妃怨语。怅谁与、孤芳为主。流水无声云不动，向渔郎、欲觅桃园路。船尾带，落花去。"}