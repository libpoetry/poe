{"id":"807442","title":"解语花  吴静安姑丈堂中闽兰盛开约同人过赏时有二校书在座","dynasty":"清","author":"陈维崧","text":"玉堂窈窕，珍簟虚无，细压真珠榨。萝阴石罅。随风皱、一带回廊曲榭。暗中香泻，列翠盎、轻扶红架。羡高情、楚畹湘潭，助幽人消夏。万朵珠承雪亚。更花边浅立，人比姑射。鬓蝉低卸。微嗅处、不数海天冰麝。裛来盈把。总罨住、竹房茶舍。倩繁弦、并鼓猗兰，将晚凉乱惹。"}