{"id":"805684","title":"沁园春七首 其四","dynasty":"清","author":"史承谦","text":"几许牢愁，痛饮狂歌，霜华暗侵。叹峥嵘岁序，谁为起舞，凄凉花月，我自哀吟。蛩駏情深，鸡虫齿冷，对汝青衫泪不禁。真堪消，问文章何事，已误而今。眼前空觅知音，笑囊橐、都无卖赋金。想关河历历，南船北马，恩仇琐琐，西缶东琴。把钓双溪，携筇五岳，十载无人识此心。春江畔，唤扁舟又去，何处题襟。"}