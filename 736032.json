{"id":"736032","title":"日本双刀歌为子存叔赋","dynasty":"清","author":"王昊","text":"鸊鹈之膏双干将，灯下拂拭生神光。青蛇赤蛟欲隐跃，忽令四座惊寒霜。雀环色黄犀靶黑，积铁传来海东国。风胡欧冶知何人，却带千年战场色。娄城斗气非模糊，雄者不飞雌不呼。床头夜夜肯相守，吾家大阮频摩挲。男儿意气自奇突，试脱儒衫舞《回鹘》。莫借他人去报仇，尊前且伴封侯骨。"}