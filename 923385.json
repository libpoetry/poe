{"id":"923385","title":"送许当世职方通判泉州","dynasty":"宋","author":"苏颂","text":"仕宦远故乡，古人之所讥。怀禄去养亲，千钟且为微。当世倅州行，二美其庶几。符竹非不贵，诚与雅志违。独驾箳篁车，东南去如飞。所怀恋晨昏，奚论官等威。遥遥七闽山，乔木正芳菲。驷马过旧游，道路增光辉。荣观慰亲心，佩绶纡银绯。上堂拜庆日，喜气生庭闱。躬扶版舆去，径入牙城扉。潭潭公府盛，华显犹布韦。膳羞盈其前，酒红鱼蟹肥。人生苟适意，富贵安所希。况今邦伯贤，早辞尹王畿。亦从北堂养，再拥双轮归。君欣旧知己，复得相亲依。守相同乡州，会遇时所稀。纯孝自感人，远近闻风徽。岂徒对交亲，誇诧昼锦衣。"}