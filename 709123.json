{"id":"709123","title":"放鹰行","dynasty":"明末清初","author":"王邦畿","text":"鹰鹰鹰在天，天天天鹰在人臂及人肩。致鹰匪易致，可怜健儿三五骑马入人村。乡长沿门醵人钱，朝供飧，暮供眠。张罗罗鹰，不于僻处于村前。大路直如弦，行人却走无尘烟。不知者向前，缚住吃苦鞭。迫令去上天，招鹰飞下田。鹰离人地可万丈，鹰不贪，不投网。获鹰鹰悍不就养，眼睛直射天云上。金索系鹰如囚人，弃置不顾两日辰。鹰饥鹰向人，割肉呼鹰食，习熟如感恩。鹰渐忘机，良辰吉日教鹰飞。初放鹰飞，十步一呼之。鹰听人呼之，二十步，三十步，四五十步至百步，教鹰如初时。鹰如人意主人喜，护之如珍爱如子。晴日晴日鸟雀跃，主人奉鹰出北郭。放鹰飞喙雀，爪如锥，嘴如凿。但闻雀声一声，血雨滴，毛雨落。群雀高飞避鹰虐，鹰得虐名人得乐。"}