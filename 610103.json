{"id":"610103","title":"寿蒋谏庭都阃","dynasty":"明","author":"韩上桂","text":"十月既望冬气凌，北风吹海海水冰。寒阴不散玄云蒸，山高木落转崚嶒。四顾旷莽便缴矰，狐兔乱走鹰鹯腾。我公此时方出猎，野火烧天光远烨。左建大旆势飞扬，右树危旌威震慑。乌获后劲贲育前，金鼓号令声喧阗。戈矛机弩纷相袭，驱驰骏马如钩旋。袒裼缚来多虎兕，猛气凭陵犹未已。献上辕门奏厥能，酌以金罍胥燕喜。公曰烹之享上客，玉盘络绎兼炮炙。珊瑚细间碧琉璃，花毡隐映纤蒲席。座中文士枚马徒，分题答赠芳华敷。铙歌且奏军中乐，羽猎翻誇塞上图。夜深剧饮具欢娱，将星寿极辉天衢。丈人孙子相追趋，天狼欲怯张悬弧。主称匏叶聊为酌，客歌南山乐未徂。圣世即今隆阃寄，愿扫蛮烟静海隅。他时封侯未及老，燕颔仍看捋虎须。"}