{"id":"108639","title":"次韵周德夫经行不相见之诗","dynasty":"宋代","author":"黄庭坚","text":"春风倚樽俎，缘发少年时。酒胆大如斗，当时淮海知。醉眼概九州，何尝识忧悲。看云飞翰墨，秀句咏蛛丝。乐如同队鱼，游泳清水湄。波涛攸相失，岁月秣马驰。客事走京洛，乡贡趋礼闱。艰难思一臂，讲学抱群疑。邂逅无因得，君居天南陲。谁言井里，坐忽枉故人诗。清如秋露蝉，高柳噫衰迟。感叹各头白，民生竟自痴。过门不我见，宁复论前期。杯酒良难必，况望功名垂。吉守乡丈人，政成犬生氂。绿柳阴铃阁，红莲媚官池。开轩纳日月，高会无吏讥。琵琶二十四，明妆百骑随。为公置乐饮，才可慰路岐。矧公妙顾曲，调笑才不羁。幕中佳少年，多欲从汝嬉。人事喜乖牾，会莫把一卮。朝云高唐观，客枕劳梦思。主翁悲琴瑟，生憎见蛾眉。君亦晚坎坷，有句怨弃遗。夜光暗投人，所向蒙诋嗤。相思秋日黄，西岭含半规。老矣失少味，尚能诗酒为。忽解扁舟下，何年复来兹。寄声缓行李，激箭无由追。"}