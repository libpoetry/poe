{"id":"758918","title":"解连环 丁巳闰六月初七夜为牛女解嘲，和悔堂、远春两弟作","dynasty":"清","author":"张玉珍","text":"寂寥亭榭。正桐阴敛碧，月钩低挂。算好景、已届仙期，奈缘阻新秋，闺逢长夏。数隔三旬，未许鹊桥先驾。盼纤云四卷，耿耿银河，素影斜泻。频催漏声几下。想天孙此际，离情难写。为寄语、莫漫萦愁，譬青女姮娥，一生常寡。小别无多，又奚必、织停梳罢。惹人间、画楼数处，纳凉夜话。"}