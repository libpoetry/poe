{"id":"683540","title":"哭子与方伯五首","dynasty":"明","author":"王世贞","text":"楼船迭鼓出吴关，坐见萧萧短旐还。化剑丰城余紫气，藏书天目是名山。官从几命头先白，语到千秋管自斑。惟有寸心犹未了，可能挥手厌人间。豫章题字墨犹新，南浦招魂事已真。未老江东徐仆射，仍为天上石麒麟。虚疑欲界无长日，但是词林不利人。四壁图书山百亩，向来吾岂念君贫。慈乌别宿旧林枝，寡鹄啼霜听转悲。论比伟长差有位，年齐摩诘总无儿。吴云欲散青箩馆，滇海虚传白雪辞。从此箬溪西去路，的应难似旧游时。愁将舴艋入菰芦，未到吴兴泪已枯。矫首乾坤诸子尽，断弦山水一身孤。书贻王粲能传否，剑许延陵再挂无。不少溪苕堪作供，用君家法荐生刍。当年西省业西京，散入诸侯狎主盟。握管仅残吴下叟，修文今嗣济南生。里存鱼舍谁留食，天拆龙门可借名。但遇江湖群潦倒，岂应无泪向菰城。"}