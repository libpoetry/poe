{"id":"775908","title":"露香亭即事","dynasty":"清","author":"范咸","text":"夜凉树垂露，晨清花放香。坐觉幽意适，不知白日长。守宫鸣前楹，互答怪蝉螀。机事久已息，掉臂惊螳螂。感此发深喟，世态何张皇。营营名利窟，私欲羞难量。曷弗顺大化，鼓腹游虞唐。青青木兰树，金粟同芬芳。离离赪桐枝，火燄烧扶桑。但逞颜色好，终非金玉章。吾生更何求，返璞是所望。亢龙应有悔，大道归敛藏。君子日乾乾，慎守千金方。"}