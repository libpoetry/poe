{"id":"675578","title":"黄鹤楼次西涯阁老韵简中丞秦公","dynasty":"明","author":"陈洪谟","text":"细雨江城秋澹泊，一樽何处堪携鹤。选胜重来近十年，虚楼视昔还恢廓。两山矗立谁疏凿，万壑惊趋犹脉络。壮势平吞白帝城，寒光远带湘妃阁。雕甍绣闼俯苍峰，水波摇泄芙蓉宫。几家弦管廛居密，千里舟航贡道通。铁笛声孤时对月，蒲帆影乱晚随风。迎门花鼓来仙客，入画青蓑羡钓翁。把袂同游皆国彦，锦席高张叨我半。凭栏触景各抽毫，摛词谁复过王翰。楣间高扁少师章，海若天吴骇吾见。中丞更续郢中歌，玉斝琼杯照人面。况说绥怀动隐忧，民情吏治精而练。二公声望将无同，屹屹斯楼并霄汉。"}