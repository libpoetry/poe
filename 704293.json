{"id":"704293","title":"即事四首","dynasty":"明","author":"潘希曾","text":"江北江南一望中，便将迟早判春风。江南二月桃开尽，江北梅花正作丛。梅花狼藉杏花开，妆点山窗送酒杯。数日留连成底事，不知春色暗相催。每恨逢花易别离，不因雨打即风吹。亦知后会明年事，南北东西未可期。故人见梦话平生，醒后依稀不自明。高阁日斜消息断，垂杨一树语流莺。"}