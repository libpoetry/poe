{"id":"149819","title":"念奴娇·一时四美","dynasty":"宋代","author":"赵必象","text":"一时四美，对重阳、那更无风无雨。尘世难逢开口笑，不饮黄花有语。云谷春生，星岩秋好，引领群仙去。满襟霁月，山中一洗尘雾。濂翁旧说犹存，渊明独爱菊，风流千古。拄杖笑谈卿与我，不减晋人风度。破帽敧风，空尊眠月，也有悠然趣。秋容未老，晚香尤有佳处。"}