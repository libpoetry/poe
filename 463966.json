{"id":"463966","title":"挑菜","dynasty":"当代","author":"杨雪窗","text":"我甥行我前，雀跃导先路。我母殿我后，携篮勤指顾。犬吠过邻闻，野彴横溪度。十步小陂陀，百步略回互。垂杨蘸水轻，临风入樊圃。蒜侣幂春烟，菠曹滴晓露。葱韭分泾渭，参差不知数。采摘动盈把，庄蝶恣来去。萦迂望屋舍，午庖供老父。嘉蔬傲鼎食，嗟哉万钱箸。登盘窥至味，坐接团栾趣。"}