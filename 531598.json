{"id":"531598","title":"伯劳吟","dynasty":"明","author":"杨慎","text":"南中有鸟名伯劳，禽经羽族称雄豪。曾隶九苞来拣竹，耻随百舌绕蓬蒿。青春受谢，四月维夏。茂树薰风，长林短夜。伊伊喔喔未有声，架架格格先鸡鸣。阶前停蚓笛，江上住鼍更。熠耀收灯火，蟋蟀罢?筝。村妇侵星提瓮汲，山农带月架犁耕。戴胜降桑人共羡，鶗鴂歇芳君不见。寄信难凭北去鸿，单栖肯逐西飞燕。故乡迢递水云深，客游闻此几惊心。何时高枕松䆫下，细听桐花小凤吟。"}