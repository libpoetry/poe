{"id":"721503","title":"拟古三首","dynasty":"明末清初","author":"陈恭尹","text":"橘子始可食，往往辞其枝。孝子方欲养，父母长别离。墓上椎牛羊，不如生蒸梨。高爵耀闾里，无亲持慰谁。魂梦中夜来，九原知不知。寄生在高树，树枯枝不繁。托身共生死，所惜非同根。昔我三小弟，俊迈难具论。国难一时尽，反令愚者存。岂无友朋好，终念骨肉恩。不见蒲苇中，鸿雁相飞翻。双雁飞上天，孤雁无与言。射虎射石头，始知箭锋利。居世逢乱离，始辨英雄士。我生良不辰，京洛风尘起。生死白刃间，壮心未云已。猛士不带剑，威武岂得申。丈夫不报国，终为愚贱人。中夜召仆夫，将适赵与秦。方建金石名，安念血肉身。抗手谢俦侣，明日西问津。"}