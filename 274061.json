{"id":"274061","title":"金缕曲·简叙南，即用其重到苏州韵","dynasty":"现代","author":"汪东","text":"有笔追韩柳。问当年、高文典册，竟成谁手。覆辙相寻今古事，一例雨僝风僽。四十载、勤劳奔走。世界终沦成坏劫，似烟云、过眼休回首。春正好，且相就。与君患难过从久。算平生、丹青词翰，箧藏都有。胜侣星流须臾尽，寥落几人知友。祗喜得、壮怀依旧。笑睨沧溟同杯水，蹴昆仑、才比沙间阜。浇磊块，可无酒。"}