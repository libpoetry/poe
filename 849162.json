{"id":"849162","title":"和南塘贻林丹岩古风时丹岩馆郊外","dynasty":"宋","author":"卫宗武","text":"丹岩今良士，南塘古当时。馆餐未有适，义图以助之。渠渠推毂心，终莫副所思。遇合各有缘，天只非人为。裴回明月枝，乃在海一涯。一字以拔人，我惭蔡子尼。遂使文字交，远迈为人师。骚坛不可即，比兴安所施。唱酬怀旧章，绚若辞藻摛。细玩二君咏，形神坐欲驰。踪迹有聚散，情意无盈亏。非晚即簪盍，宁久成诀离。停云思亲友，且和渊明诗。"}