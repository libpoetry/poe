{"id":"692536","title":"寿吴孟勤先生","dynasty":"明","author":"杨士奇","text":"大明有硕士，乃在国南乡。被服夫容衣，皋兰袭芬芳。雄辞由令德，粲粲发奎章。名声布远迩，延颈谁不望。昔者螺水湄，今来鹄山阳。高筵酌甘醴，欢乐诚未央。峨峨黄鹄山，直上凌五城。仙人驾彩虹，飘飖临我庭。借问此谁欤，陵阳与容成。玉杯注丹焰，磬折奉长生。达人含至道，自与元化并。遨游紫庭中，逍遥龟鹤龄。"}