{"id":"694050","title":"送魏汝贤之辽阳","dynasty":"明","author":"陈昌","text":"朝鲜东去是高丽，若说辽阳更在西。马谷春冰和雪冻，龙城秋草拂云齐。千家明月无砧杵，万垒寒风有鼓鼙。却叹浮生江海客，年来几处听晨鸡。滦河日日北风多，岁晚犹乘一棹过。土屋人家低似垤，壁门军垒小如窝。避人饥鼠偷红粟，呼伴鸣鸿下绿莎。今夜龙沙城外宿，相思其柰故园何。八月龙冈草木凋，名王射猎出天骄。绒绦背日翻金鹘，羽箭穿云落皂雕。得隽未颁红匼匝，割鲜齐进紫蒲萄。阏氏醉倒穹庐底，回首长安月正高。"}