{"id":"1168770","title":"鞠歌行","dynasty":"唐","author":"李白","text":"丽莫似汉宫妃，谦莫似黄家女。黄女持谦齿发高，汉妃恃丽天庭去。人生容德不自保，圣人安用推天道。君不见蔡泽嵌枯诡怪之形状，大言直取秦丞相。又不见田千秋才智不出人，一朝富贵如有神。二侯行事在方册，泣麟老人终困厄。夜光抱恨良叹悲，日月逝矣吾何之。"}