{"id":"1111364","title":"乙巳五月十八日沈元鼎招饭昭庆登白莲望湖楼汎舟过灵芝少憩孤山下七绝句","dynasty":"宋","author":"许景衡","text":"莲社群公迹已陈，壁间诗句尚清新。湖山俛仰成今古，更好留题遗后人。楼前湖水与堤平，湖上周遭翡翠屏。徙倚阑千聊寓目，知公教我醉时醒。藕花乱点水中天，小雨轻阴淡暮山。试倩舟师连荡桨，要随飞鹭过前湾。鸣琴馀暇即湖山，飞鹢传觞缥缈间。只恐双凫朝帝所，不容长伴老人閒。几年尘土客京华，梦到西湖佛子家。今日扁舟还似梦，不知流落在天涯。蘋末浑无向晚风，湖光湛湛磨青铜。平生个处要如许，尘垢从今一洗空。雨过孤峰濯翠鬟，亭亭倒影夕阳间。夷犹待看湖中月，可奈城门欲上关。"}