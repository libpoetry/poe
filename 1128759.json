{"id":"1128759","title":"寄洪龟父戏效其体","dynasty":"宋","author":"谢逸","text":"落落匡山老，晴江瑩眉宇。问道崆峒墟，枯槎泛江浒。归欤谢远游，曲肱卧环堵。磅礴万物表，动植见吞吐。曜灵旋磨蚁，四气遽如许。咄咄千载事，俯仰变今古。安得仙人杖，颓龄为君拄。幡然起东皋，曳裾入西洛。且捧毛义檄，莫蹑虞卿屩。智囊发新縢，经笥启尘钥。治国端有计，何惜万金药。回睨黄公垆，夐尔河山邈。"}