{"id":"730980","title":"九月五日泥饮大醉因次穗卿后黄垆见赠韵","dynasty":"清","author":"吴保初","text":"小官粥粥辽东豕，大官嚇嚇黔之驴。两鸟悲鸣两鬼叱，那恤世议腾揶揄。醉乡瞢腾已深入，顿失愁苦穷熙娱。祁门解人世有几，欲迥碧落归黄垆。醒狂醉骂聊复尔，有酒不饮心何居。始知万物类刍狗，一壶已破千欷歔。君如洪钟发巨响，我振螳臂思当车。于今且莫论皇难，蔑弃礼乐焚诗书。百年尔我亦俄顷，乾坤毁后皆为虚。不须出处问虎鼠，底用真幻诹龙猪。圣人满街吾不识，纷纷籍籍咸有图。模糊醉眼看人世，笑则弥勒悲文殊。已矣！尘尘万古不可接，九州六合亦有如是之酒徒。"}