{"id":"1063906","title":"和杜司录岳麓祈雪分韵得岳字","dynasty":"宋","author":"释德洪","text":"岁晚湘水滨，黄尘似河朔。江流涸欲尽，瓶罂汲馀浊。闹闻双旌出，千骑烁山岳。雪云卷山去，天宇献辽邈。娇鸦集风枝，冻鹤时俛啄。谭兵杜牧之，赋诗果横槊。山虽非故人，识面亦已数。文章固馀事，正尔全三乐。太丘令国器，谠议久扬榷。长吉有美才，崭然见头角。君看分韵诗，夭力那容学。嗟余老山林，辈流殊龌龊。宁料寒窘中，见此三卓荦。和诗无杰句，钝涩费磨琢。穷略似孟郊，必劣追韩偓。"}