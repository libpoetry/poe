{"id":"758177","title":"望湘人 染指","dynasty":"清","author":"宗婉","text":"觑纤长指爪，未褪嫣痕，女儿花又开遍。懒理金针，慵抽彩笔，爱傍芳丛频捡。小摘繁英，细删攒蒂，轻研霞片。捲袖罗、蘸上春葱，仿佛珊瑚成串。多少深闺兰媛。惯灯前月下，比评深浅。认红豆初拈，几误鹦哥偷咽。金盆和露，玉纤流艳。染了又重染。怪小婢、道是啼痕，一样凝成红点。"}