{"id":"501140","title":"河如带","dynasty":"明","author":"陶安","text":"虎有爪，雕有翼。爪擒猛兽威愈张，翼奋高云身起疾。自从轵道释降王，火旗龙马趋咸阳。丞相淮阴文武并，良平片舌摧彊梁。开国功臣定王霸，捲除虐网民归化。壶关仁义决雌雄，马上安能得天下。且如吏才世常有，何亡如失左右手。傥非神计六出奇，空陷荥阳虎狼口。长乐置酒朝仪新，天子之尊世一人。元勋虽是称三杰，鸿业皆由得众臣。臣有才，君所倚。元首股肱为一体，家国遄兴每因此。若使虎无爪兮雕无翼，横飞怒搏将何以，狐兔鹪鹩䓁焉尔。高皇念功能重酬，剖符裂土封诸侯。刑白马，宣盟辞，告于上下之神祗。神祗洋洋明鉴知，盟若曰：山如砺，河如带，地老天荒国长在。河如带，山如砺，子子孙孙千百世。铁为劵，丹为书，视彼竹帛坚有馀。金作匮，石作室，藏之宗庙何深密。分茅食邑布州郡，雉粉衣裳龟纽印。谢恩凤阙拜且言，长与汉室为藩垣。后来疑忌含怒怨，激得王侯屡生变。戮豨醢越夷韩族，请苑利民翻系狱。渐次国除真可怜，几家能得传曾玄。口血未乾言自食，无怪残刑有武宣。争如待下推恩德，保全功臣扶社稷。周家虽不誓山河，国与诸侯绵八百。君心诚信能确守，带砺不盟天亦祐。君心诚信苟有亏，带砺虽盟终自欺。君不见吕后在前莽操后，还赖功臣同拯救。河流山峙尚依然，不似人心不长久。"}