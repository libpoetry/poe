{"id":"1114024","title":"伏读三月六日内禅诏书及传将士榜檄慨王室之艰危悯生灵之涂炭悼前策之不从恨奸回之误国感愤有作聊以述怀四首","dynasty":"宋","author":"李纲","text":"忆昔廷诤驻跸时，孤忠欲挽六龙飞。莱公谩有亲征策，亚父空求骸骨归。灵武中兴形势便，江都巡幸士心违。累臣独荷三朝眷，瘴海徒将血涕挥。胡骑长驱扰汉疆，庙堂高枕失提防。关河自昔称天府，淮海于今作战场。退避固知非得计，威灵何以镇殊方。中原夷狄相衰盛，圣哲从来只自彊。叹息奸臣术已疏，谋身误国竟何如。马嵬不进杨钊死，关陜初临元振除。王室威灵嗟索寞，苍生环堵未安居。荒陬不见中原事，望断东吴一纸书。建炎虚席待经纶，恩赐宸章宝墨新。学际天人何敢尔，忠开金石庶当仁。孔明得主规模壮，陆贽离朝谤讟频。今日追思惭至意，御书重执泪盈巾。"}