{"id":"1108218","title":"防江行","dynasty":"宋","author":"刘子翚","text":"朝来杀气秋，千里无立草。翩翩黑帜飞，结垒天长道。猎罢楚天寒，黄云淡如扫。汉家飞将雄，夜战芜城北。双刀斫尽刓，月暗穿围出。低头拔胡箭，却向胡军射。寒烽隔水明，虏意犹叵测。君王自临戎，万骑随清跸。士气薄层霄，欃枪夜无色。江边五色旗，分总期门士。惊砂杂雪飞，日暮孤城闭。寂寥良将风，谁识投醪意。楼船动沧江，江晴鼓声发。男儿取封侯，赴敌如饥渴。腰悬孛堇头，长歌献金阙。"}