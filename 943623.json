{"id":"943623","title":"从王守猎","dynasty":"宋","author":"陈造","text":"生世能忘尘外趣，官居定作车中妇。男儿胸次万斛宽，不著尘埃著诗酒。虎头起秀屹双高，层城更是干青霄。使君领客凌缥缈，天风飒飒摇旌旄。吴峤鲁山青未了，眇视平淮衣带绕。艳歌浓笑碧云深，声下人间却惊鸟。不妨卷障下烟霏，翠袖红妆旋打围。杯行飞瀑乱歌吹，蜚雾暗香俱在衣。诗翁得兴飞綵笔，铜丸脱手初无迹。酒酣登车接离倒，马上梁州霜月白。"}