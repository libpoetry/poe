{"id":"435796","title":"此日不足惜","dynasty":"金末元初","author":"元好问","text":"此日不足惜，此酒不可无。颇怪昌黎公，亦复为世儒。天生至神物，与人作华胥。一酌舌本强，二酌燥吻濡。三酌动高兴，四酌色敷腴。连绵五六酌，枯肠润如酥。眼花耳热后，万物寄一壶。十酌未渠央，百觚亦奚拘。人生一世间，忽若过隙驹。有酒不解饮，问君谁与娱。君不见东家骑■李，胆满六尺躯。万言黄石策，八阵夔州图。酒酣起舞不称意，长吁青云指夷吾。又不见西家紫髯郎，老气雄万夫。狂歌饮燕市，击筑声呜呜。倚天长剑插少室，颇欲四海皆东湖。鹰扬虎视今焉如，河山永隔黄公垆。衔杯直待秋井塌，青苔白骨怜君愚。少年觅计生白须，扪参历井无危途。荣不满睫良区区，就令一朝便得八州督，争似高吟大醉穷朝晡。馀名安得润枯骨，四十岂不知头颅。此日不足惜，此酒不可无。太虚为室月为烛，醉倒不用春风扶。"}