{"id":"676651","title":"寄赠王宪副钦佩","dynasty":"明","author":"王宠","text":"钟山表天阙，紫翠摩荆扬。长江走其下，河汉森七襄。精灵炳人杰，乐只邦之光。明庭奠大吕，绝壑蟠豫章。卓哉丈夫特，朱鸟相回翔。忆昔都下游，白马南宫郎。清溪映甲第，才木罗堂皇。萧疏扬雄宅，羞怯陆贾装。五陵豪侠窟，朱门拥貂珰。夫子抱遗经，玄草满空床。时从高阳侣，斗酒换鹔鹴。弹棋夜寥阒，抚剑天苍茫。颠倒尚方履，氤氲官署香。自顾草间人，摧眉愧琳琅。斗柄忽五转，旌车限河梁。洛邑天下枢，雄丽古帝疆。人文图书窟，地轴嵩少阳。弦歌亿万户，章甫三千行。吾道有盟主，中州耀星芒。六经贯宇宙，日月悬穹苍。维持藉公等，湖海漫摧藏。"}