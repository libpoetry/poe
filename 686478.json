{"id":"686478","title":"春兴","dynasty":"明","author":"申佳允","text":"霰气寒花处处飘，春城烟水湿青条。觱声细柳墙阴落，帘影新丰酒市遥。日静双扉虚鸟雀，宵深清簟冷霜绡。树低缥缈孤云矗，芜草茸茸踏午桥。冉冉晴烟碣石尘，声繁箫鼓溅花春。剑摇赤羽星寒渡，月蚀黄霾断野榛。炊火湮零山墅阔，毳庐迤逦塞云屯。寒衙索米凌凄月，芳树村醪傍葛巾。雪苑铜驼问淼茫，丹楼粉堞击沙棠。烟深王屋山山白，秋惨陈桥树树黄。万事沧桑云窈窕，孤城灯火月苍凉。并州花鸟吟魂媚，冷雨青燐泣野篁。榆关如线碧天流，紫塞黄崖铁篴秋。白日渔阳山戍黑，霜花岛屿阵云稠。孤帆影断呼庚癸，一派星熹照髑髅。掩袂长歌双鬓老，丝丝泪雨湿箜篌。依然百雉险巃嵷，一夜酸风射野丛。钜鹿孤营沙碛外，滹沱古渡夕阳中。健儿奔駾飏骁马，诸将逍遥挂角弓。重忆昔年村社酒，麦秋无恙雨濛濛。汉水樊城遍鼓鞞，大堤花艳晓烟迷。九江钲鼓凌天险，万国梯航问野湄。开府登坛悬鹊印，朝廷推毂拥龙旗。秣陵笙管秦淮渡，欸乃魂摇画角吹。阊阖霜回紫气寒，女墙高砦雾漫漫。天悬埤堄卢沟月，山逼巑岏易水滩。羽檄横驰连朔漠，铙歌飞捷沸长安。明光赓和阳春曲，气合双龙倚剑看。春明愁绪倚青柯，细雨孤尊此啸歌。人事物华馀汗马，朔云边月悟烟萝。浮丘山畔悬丹灶，菡萏池台挂碧蓑。矫首看天天远近，吟髭如雪夜来多。"}