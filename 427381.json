{"id":"427381","title":"声声慢 梦窗有梅兰水仙瑞香词，倚声和之，并写成图","dynasty":"近现代","author":"陈衡恪","text":"烟消鸾散，月冷犀帷，灯前俊侣初逢。艳锦天机，万花争妒娇容。仙乡自成清供，倒银瓶、且醉东风。胜情处，对文窗窈窕，香噀尘空。遗佩江皋如在，怅玉龙吹夜，愁断孤鸿。暗结同心，温柔谁赋春浓。临流旧时妆茜，写琉屏、惊坠鸳红。端正看，小腰支、还似镜中。"}