{"id":"1071382","title":"石舟叹","dynasty":"宋","author":"汪藻","text":"匆匆负锸鹅鹜喧，闪闪蹴车雷电翻。一城骚动急星火，官渠底用农时穿。海神有意驱巨石，风伯不肯停阴云。坐令榷水甚于酒，盗者以乏军兴论。峨峨之山载大艑，所过郡邑千官奔。绣衣持斧坐堤上，百渎倒尽生龟文。民间四月种不入，敢惜数斗春泥浑。君王神圣古无有，谈笑坐可回乾坤。何妨謦欬九天上，叱散黄帽还嵌根。嗟哉食肉胡不告，勿谓石也安能言。"}