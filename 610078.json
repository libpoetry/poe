{"id":"610078","title":"寄赠郑明府","dynasty":"明","author":"韩上桂","text":"平生未识郑公面，每日闻名几数遍。手提巨斧擘山灵，更向天门穿一箭。箭射垂杨百步遥，中原鞭弭递相骄。独捧金盘满盛血，十九人咸听我招。招之亦何为，斯文久欲衰。宋人曾失足，元氏更崩驰。我朝北地差能起，健力可以扛鼎吕。信阳和之势更扬，其后纵横有五子。五子复云七，吾粤得其一。近者见郑公，远者谈公实。公实郑公本同邑，丰神意气如相袭。并开门户揖众宾，一苇独横不用楫。余生于公恨稍晚，形虽未亲神往返。北地信阳亦一家，况是乡闾迩非远。石鼓桐鱼相应鸣，幽兰杜若原同畹。今年夏月盛芙蓉，公之秀色正相同。一步一眺将万里，一吟一饮尽千钟。人言公旧武缘令，武缘勾漏原连境。葛令丹砂可驻颜，公复得之寿与等。予言公寿自丹砂，公文却复比云霞。云霞何地不流映，似公异藻人同誇。毕竟斯文流厚脉，脉犹未坠仍留责。余似蚊虻思负山，公如老骥犹任轭。寿酒一卮未致公，愿扬高韵随清风。请公努力加餐饭，广述诗书迪后蒙。"}