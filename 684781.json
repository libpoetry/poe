{"id":"684781","title":"旧事","dynasty":"明","author":"王彦泓","text":"一回经眼一回妍，数见何须虑不鲜。目断座隅呼小玉，魂销墙隙赌非烟。佯推罚盏遮银烛，笑映疏帘并画船。蜂蝶似同人鉴赏，一春追遂遍花前。乍制春衫避藁砧，称腰宽窄赏知音。题书远饷膏唇药，卖赋聊储瞷浴金。三具明铛观妾意，七枚佳珥试君心。随郎十索寻常事，只有丁娘耐细吟。"}