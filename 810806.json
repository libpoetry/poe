{"id":"810806","title":"南乡子 初夏忆草堂，次曹顾庵初夏韵","dynasty":"清","author":"王士禄","text":"游屐息春忙。著雨幽墀似曲塘。砌外三桐层碧引，过墙。接叶愔愔覆草堂。摇日夕窗凉。破梦棋声静曲房。入夜流萤依竹见，还藏。簟展方流玉水长。愁剧意模糊。粽子还能益智无。且碾朱砂浮药玉，胡卢。图得闲愁半日逋。醉里惜幽拘。吟罢怀沙日又徂。记得弇州诗句好，非诬。信有人间屈左徒。"}