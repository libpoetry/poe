{"id":"1128253","title":"用德祖韵送毛彦时二首","dynasty":"宋","author":"程俱","text":"往者玉楼客，栖迟感秋蓬。龙钟江海士，屑屑悲穷冬。今我亦羁旅，号寒思祝融。故乡邈千里，胡马长嘶风。平生饮最少，亦复贤圣中。其谁共谈笑，无乃志所同。泮宫备文质，楩楠饰雕栊。毛子亦好古，摛辞丽春工。飘然适我愿，一舸来自东。明时猎英奇，备问罗皋龙。逢辰若公等，附凤云从龙。遥知赋伐木，相望有梁鸿。断港冰未泮，海风起蓬蓬。君行亦良苦，浮家秋复冬。故人一相遇，醉觉心形融。道旧有深乐，班荆馀古风。何当度杨子，起视东井中。未应迫期会，促步佐一同。况当万灯燃，流光煖疏栊。胡为即言别，系书凭鸟工。空令千里月，团团出天东。解舟动栖禽，破晓啼匆匆。酒阑城西道，已失衔烛龙。振衣一回首，瞥去如惊鸿。"}