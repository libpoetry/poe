{"id":"1214689","title":"忆昔行","dynasty":"元","author":"黄玠","text":"忆昔侠家全盛日，江左数州无亚匹。黄金横带虎作符，尽斥民居为第室。长腰细米光照人，自给不求归老秩。舂陵石几汝州瓷，一席万钱犹俭率。是翁九十乃未殂，牙齿重生发如漆。已无馀福在人间，此理分明可谙悉。健鹘生雏尽攫拿，骄马作驹终覂逸。寄谢悠悠世上儿，过眼繁华如电失。"}