{"id":"640239","title":"上寿","dynasty":"明","author":"汪广洋","text":"节钺专征握帝符，东南黎献望来苏。长驱白日浮云净，直扫沧江积翳无。紫极高秋逢电绕，彤霞清晓听嵩呼。诸侯玉帛承筐篚，殊译河山入版图。五福载陈昭往昔，百男重颂溥欢娱。不期赫赫铭彝鼎，况乃乾乾究典谟。虚席每延多士语，解衣终见远人孚。周家仁厚流芳盛，端与明时作范模。"}