{"id":"856376","title":"追和韦苏州诗呈周守敦义","dynasty":"宋","author":"王之道","text":"江城五月雨，千里荷花香。清风吹葛衣，铃斋有馀凉。日晏吏卒散，槐阴扫高堂。归来欲偃仰，叹息不敢康。设醴致佳客，论交到相忘。高文如大烹，未惯染指尝。何当侍函文，获赋蔓草章。君方扶摇抟，我独蓬蒿翔。生平一壑美，未见北海洋。愿言承至教，虽老当自强。"}