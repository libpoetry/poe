{"id":"967565","title":"芰荷香 端午和黄玉泉韵","dynasty":"宋","author":"赵以夫","text":"倚晴空。爱湖光潋滟，楼影青红。彩丝金黍，水边还又相逢。怀沙人问，二千年、犹带酸风。骚人洒墨香浓。幽情要眇，雅调惺松。天上菖蒲五色，倩掺掺素手，分入雕钟。新欢往恨，一时付与歌童。斜阳正好，且留连、休要匆匆。应须倒尽郫筒。归鞭笑指，月挂苍龙。"}