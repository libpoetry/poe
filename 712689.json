{"id":"712689","title":"赠汪寓昭","dynasty":"明末清初","author":"陈恭尹","text":"三十年来心未已，一片西湖梦中水。闻君宅外有名园，湖山移入杭城里。花边放棹夜不归，日上高春眠正美。人生快意须行乐，世上浮云空复尔。君不见东方大夫神仙子，金马陆沉饥欲死。公孙开阁号平津，共宿故人犹布被。羁縻薄禄固不堪，溪刻终身亦何以。何如丝竹卧东山，时来乃为苍生起。"}