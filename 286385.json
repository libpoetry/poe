{"id":"286385","title":"十二辰鉴·明者治物先治内","dynasty":"清代","author":"李锴","text":"明者治物先治内，易戒曾闻日中沫。轩辕铸镜盖有故，宁仅山林辟魑魅。此镜何年始成器，背环十二虫文字。冠笏鹄立象安取，青马夹纽知何谓。大白由来不受污，白旃玄锡都无赖。出箧冷然金井深，碧月明水秋阴会。对之一再神气肃，毫发不敢中藏秽。呜呼宝镜照人人尽爱，所贵君子通其类。"}