{"id":"1016401","title":"仰韩堂连守所作谢艮斋为之记取退之阳山县之诗以名盖先作读书林后为此州","dynasty":"宋","author":"释宝昙","text":"在昔桃李县，而今松桂林。是诚五马贵，足此万卷心。有人梦得鹿，旦日果可寻。斯文天地间，皎如月长临。东海鳄噀怒，衡山云涨深。精诚不可触，岂知鹤在阴。树影陈燕几，松声杂瑶琴。亦有牙鼓挝，不妨弦诵音。俯仰道德意，祓除文字淫。故家事业在，无使霜毛侵。"}