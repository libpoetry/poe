{"id":"1109538","title":"送郑毅夫舍人被召五首","dynasty":"宋","author":"刘挚","text":"金鱼宝带紫微仙，刺史荆州帝倚贤。仁入刑书无滥狱，政通和气屡丰年。芝函晓下浮云阙，奎曜宵还北斗天。士望区区翰林主，不知舟楫赴商川。三国遗基楚子宫，洞庭游乐与民同。画船载酒春波绿，叠鼓随车夜烛红。爱此南阳歌召父，学如西蜀化文翁。去思不用甘棠赋，恩在邦人骨髓中。永昭陵上土新乾，又见弓遗四海冤。旒冕嗣天承顾命，金缯倾帑入私门。已多困瘠悲邦衅，况有跳梁玩国恩。归奉清闲疏奇蕴，席前应讲太平源。旌旗占晓动星躔，冠盖倾都海岳旋。归觐明堂瞻日表，过家郧社卜松阡。郢山残雪梅寒后，汉水东风柳暖天。无限春风入佳句，何时珠玉看盈编。簪绂忘怀出处均，行行犹眷楚都春。嗣皇小毖方求助，太守三公古重民。燕厦久依王粲幕，鹗书曾愧孔融宾。士儒以义酬知己，敢向东原涕满巾。"}