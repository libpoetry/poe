{"id":"1018077","title":"缘侍者之浙右","dynasty":"宋","author":"释绍昙","text":"一本潼川花瑞菜，全蜀知名谁不爱。夜雨丛凝色染蓝，春风花噀香如麝。不知何处得灵根，栽遍牛头山后前。古佛低头看不厌，声闻鼻孔被渠穿。上人携种游江浙，味与首阳薇不别。伏虎岩前清客尝，老饕嚼断娘生舌。馀香分饷老芝峰，彷佛家园小摘同。此去零星休卖弄，珍藏大作苏陀供。"}