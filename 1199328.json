{"id":"1199328","title":"上元夫人步玄之曲","dynasty":"魏晋","author":"葛洪","text":"昔涉玄真道，腾步登太霞。负笈造天关，借问太上家。忽过紫微垣，真人列如麻。渌景清飙起，云盖映朱葩。兰宫敞琳阙，碧空起璚沙。丹台结空构，炜炜生光华。飞凤踶甍峙，烛龙倚委蛇。玉胎来绛芝，九色纷相挐。挹景练仙骸，万劫方童牙。谁言寿有终，扶桑不为查。"}