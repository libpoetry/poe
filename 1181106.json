{"id":"1181106","title":"登北邙还望京洛","dynasty":"唐","author":"郑世翼","text":"步登北邙坂，踟蹰聊写望。宛洛盛皇居，规模穷大壮。三河分设险，两崤资巨防。飞观紫烟中，层台碧云上。青槐夹驰道，迢迢修且旷。左右多第宅，参差居将相。清晨谒帝返，车马相追访。胥徒各异流，文物纷殊状。嚣尘暗天起，箫管从风飏。伊余孤且直，生平独沦丧。山幽有桂丛，何为坐惆怅。"}