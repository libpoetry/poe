{"id":"1235738","title":"次韵寄友","dynasty":"元","author":"吴当","text":"旸谷东飞陆海灰，灵杓北顾帝车回。波涛寒涌江间月，草木春移地底雷。九奏钧天犹梦乐，十洲弱水不胜杯。山楼笳鼓时时急，晏岁冰霜日日催。几年野烧着寒灰，此日楼船向海回。万叠云烟秋似黛，一江风浪夜如雷。歌残玉树浮空棹，梦入金茎渴露杯。想待上林花未发，春光应得鼓声催。"}