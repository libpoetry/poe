{"id":"1085054","title":"次韵濮十太尉题禹穴","dynasty":"宋","author":"王十朋","text":"寰瀛三十六名郡，越在东南雄四镇。宛委周回三百里，草木山川有光润。秦山鉴水蕴秀异，人物风流夸汉晋。传闻禹穴自太史，好古无人若为问。杖屦飘然寻洞天，照眼千岩若攒刃。细看盘石心愈疑，遐想丹书气犹振。禹贡无传岂其阙，遁甲所书何足训。彝伦叙自九畴锡，水土平繇五行顺。洛书六十有五字，王业巍巍此途进。八卷飞沉天与泉，兹说荒唐理难信。吾侪去古恨大远，企首难窥禹墙仞。穴傍有井清且甘，一酌端能洗骄吝。"}