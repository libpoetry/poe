{"id":"161272","title":"题旴江王章甫梅境","dynasty":"宋代","author":"李涛","text":"仙伯当年亭植梅，当今天子题品来。梅花是我丈人行，见梅不赋梅应咍。王君结庐在梅境，日与梅兄相追陪。吟诗些起逋仙魂，索笑醉衔工部杯。君闻梅乃万木母，桃为奴婢李舆台。一阳生子万物始，梅花独先群卉开。一阴生午万物成，梅实独先群蘤胎。华实先天天不违，梅之是地义大矣哉。纷纷余子不知本，祗说百花头上魁。此语闻之梅亭翁，录以赠君君勿推。"}