{"id":"519161","title":"燉煌曲","dynasty":"明","author":"朱诚泳","text":"何物蕃儿颜渥赭，生来个个能骑马。公然剽掠恣南行，河湟戍卒尸纵横。危城穷将呼天泣，都护不来谁救急。身无羽翼可能飞，一纪穷荒甘受围。万里长安无一使，丐兵回纥何时归。懦将既诛绫易麦，一饱何辞蹈锋镝。朝来群丑已登城，我军四面皆蕃声。万人解甲从蕃俗，强把皮裘更我服。每直年年寒食时，禠裘南向吞声哭。汉将黄金空满箧，不见征西能报捷。"}