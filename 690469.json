{"id":"690469","title":"甲子秋七月入宝安过访邓玄度观察镜园同尹用平温尔惇两年丈饮邻仙楼用杜少陵游何将军山林十诗四十韵","dynasty":"明","author":"张萱","text":"出郭四五里，穿林三两桥。回溪环宝镜，层构切璇霄。客是乘风至，君非折简招。伊人尽仙侣，霞外共逍遥。地僻烟霞古，秋新水木清。移花常带蝶，种柳为留莺。共醉琼饴酒，曾分玉糁羹。正怜形问影，却向镜中行。忆别契已阔，重来乐不支。连床花底雨，投辖柳边池。我辈喜长在，外人那得知。楼头龙气合，五色正纷披。拄颊山如画，分题笔有花。文曾誇隐鹄，珠已握灵蛇。树密秋光媚，台高月色赊。不须问蓬岛，大药在邻家。花径缘溪转，柴门傍竹开。疏渠浇菡萏，选石护榔梅。酒态吹风去，诗情逐雨来。落花閒不扫，恐损石栏苔。同游惟鹿豕，引兴有林泉。片语皆黄绢，幽怀重楚绵。时来问字客，日损卖文钱。地主真千古，前身在辋川。瓦盘青䭀软，石鼎紫茸香。竹翠攒朝霭，荷风借夕凉。食苹文鹿伏，在藻锦鳞藏。最喜开林处，旗峰独郁苍。凌波舟作屋，处陆屋乘池。石齿响䩕角，花须絓接䍦。为寻许道士，不问蔡家儿。努力共幽讨，时时杖履随。破雨山啼鸟，登台衣湿云。卯酲仍命酒，泥饮亦论文。花晕露初泫，岸痕潮已分。美人贻杂佩，兰蕙日缤纷。良会既不偶，清欢当若何。君虽一不少，我亦百非多。醉舞月留影，咏归山答歌。买邻今已就，得酒便相过。"}