{"id":"1236100","title":"乐平刘复初隐居四咏 耕田","dynasty":"元","author":"张翥","text":"东皋南亩雨新晴，杏花欲开菖叶生。田妇蒸藜来午饷，邻翁荷锸趁春耕。乌犍引犊村村出，布谷催人处处鸣。归与儿孙共閒夜，一窗灯火读书声。泱泱寒流底处寻，但传幽响出空林。石根云窦元多罅，松籁风簧共一音。醉梦䀨醒春枕熟，诗怀清彻夜窗深。中郎别有清溪曲，更写潺湲入素琴。酿法传将道士家，春醪一味采松花。常时野坐开新瓮，几度山行载后车。忤客有谁焚醉日，学仙何处饮流霞。明朝又觅南邻伴，还汲清泉洗石洼。漾漾清波浮紫鳞，一筇閒倚树边身。我疑濠上漆园老，谁识江头渔丈人。细草留连还可藉，野鸥来往自相亲。此中正得悠然乐，何用扁舟把钓纶。"}