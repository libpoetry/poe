{"id":"513290","title":"制騣披巾一首","dynasty":"明","author":"沈周","text":"苦暑欲露顶，不谨见客恧。轻巾思缉騣，求工适良俶。沈虑揆之久，载难逊未熟。岂以庶帽儗，角屋系有幅。重谓高士饬，方作手三沐。引缕针肖梭，转指往来续。一转一成缔，玲珑万目属。匀匀布烟华，眇眇绚雾縠。工云费心思，微酒不能赎。积功月尚半，使我百鸱覆。著之若无巾，了了顶颅秃。尘漏风飔入，凉得敬亦足。珍收戒童奴，常畏爪沈触。未效郭漫垫，敢就陶亵漉。傍诧长仙标，孤坐映修竹。"}