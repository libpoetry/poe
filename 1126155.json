{"id":"1126155","title":"淳熙七年春帖子 寿圣齐明广慈太上皇后閤六首","dynasty":"宋","author":"崔敦诗","text":"天上春光别，东皇管领来。初从旗气转，旋逐跸声回。天上春光别，融融物态宜。彤庭花气暖，黄道日轮迟。天上春光别，时康乐事繁。烟花浮阆苑，露叶簇金盘。苍龙檠辇道春回，尽把韶华入酒杯。但见殿前移仗退，已闻苑内奏花开。玉压阑干日影长，云窗侍女昼焚香。琅函自检长生箓，金管时书急就章。花边破日红千叠，柳际匀烟翠一层。阅尽风光长不老，绿车当见从云仍。"}