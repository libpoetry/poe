{"id":"196054","title":"送朱支仓试刑法科","dynasty":"宋代","author":"赵孟坚","text":"士业读书读律耻，亦不屑至其有以。男儿夺身自力耳，有足成功奚择地。诵德科条似流水，笔端端可判生死。用之自责勿轻视，赠君饱霜毫锥子，万毫齐力锋颖锐。庭阴未侧可万字，十问俱通策勋易。即次风雷星斗位，还取儒科济世美。更赠一言君我记，终身行之恕而已。"}