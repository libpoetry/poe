{"id":"1235227","title":"至节即事","dynasty":"元","author":"马臻","text":"天街晓色瑞烟浓，名纸相传尽贺冬。绣幕家家浑不卷，呼卢笑语自从容。昨夜梅花已报春，地瓶移插更精神。酒酣纤手争来折，鹦鹉回头不敢嗔。閒看来往坐多时，雨洒香尘土湿微。珠翠压头行不稳，娇羞儿女把人衣。已有纱笼照舞儿，喧喧鼓笛自相随。谁家院落来呼唤，门外天明也不知。帘旌叠叠绣鲛鮹，遮护香风不放消。却恐酒阑先睡去，预教小玉问明朝。新词听彻思徘徊，侍女擎羹下箸迟。红烛有花心暗喜，流苏双挂玉梅枝。店舍喧哗彻夜开，荧煌灯火映楼台。欢游未晓不归去，早有元宵气象来。"}