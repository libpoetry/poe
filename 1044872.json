{"id":"1044872","title":"次韵和不疑借书邻几遇其寝","dynasty":"宋","author":"沈遘","text":"嗟我江湖人，野性实疏简。况从衰病侵，事事益以懒。岂不思自强，所资乃有限。但爱江夫子，平生事高散。维于读书动，昼夜不去眼。每劳从事贤，独使簿书绾。挥署曾不劳，兼人信无赧。有时倦欲休，就席初不煖。邻友更借书，丁丁叩门版。尤厌吏舍喧，牛羊閧棚栈。不如归吾庐，静对日晼晚。诗成还示我，足以惊幽孱。"}