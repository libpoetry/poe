{"id":"1200308","title":"留回岭汪明府宅","dynasty":"元","author":"元圭","text":"仇池非仙境，商岭在人世。讵必深且僻，而后兵可避。大物有转移，戈甲满天地。城郭非云远，马迹竟不至。蓊蔚树木密，复重涧谷閟。中有长者家，累叶重名谊。积德服里社，故非一朝致。园池既显敞，栋宇亦弘邃。文甃洛花红，雕笼陇禽翠。恍然壶中天，迥与尘界异。崇觞延老夫，子侄尽擎跽。岂惟授之粲，抑且侑以币。客来无不速，各各满其意。居多章甫冠，宪宪洁衿佩。如闻筑精舍，徽国严祀事。纪载傥予属，庶用报嘉惠。"}