{"id":"1252612","title":"五索效韩偓","dynasty":"元末明初","author":"徐贲","text":"为性好梳裹，料鬓更均腮。手把百神镜，千回自照来。可怜手无力，从郎索镜台。昨日下河桥，多被行人见。花稀无处藏，见我新妆面。一向不禁羞，从郎索罗扇。几回畏春寒，不向庭中走。杏花都落尽，雨长春苔厚。我欲扫落花，从郎索鸾帚。琵琶性里好，曲调手中便。一朝弦断尽，欲接却无缘。待弹不可得，从郎索新弦。閒将红色丝，结取承露囊。一面芙蓉花，一面双鸳鸯。不藏针与线，从郎索麝香。"}