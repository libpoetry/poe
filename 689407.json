{"id":"689407","title":"武陵别诸君子余戊子春客武陵时与诸君子作湖山游甚适天涯春尽忽尔怀归各别一首聊感离索 袁履善","dynasty":"明","author":"佘翔","text":"白发相看感岁华，西湖三月醉桃花。钱塘江上东风起，一片飞帆即海涯。丛林几度问新诗，风雨天涯又别离。君自六桥余九曲，愁心惟有白云知。移来短榻傍浮屠，坐上青山兴不孤。一片白云愁聚散，梦随明月到西湖。杯酒春风数往还，一朝兴尽别青山。愁来湖海无知己，草得玄经合闭关。春城杯酒共销愁，醉里题诗月满楼。双泪不堪风雨别，桐庐江上一孤舟。乍别云间又武陵，重逢笑问橐中金。天涯芳草春将尽，愁杀王孙万里心。"}