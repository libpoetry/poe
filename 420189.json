{"id":"420189","title":"金缕曲 其三","dynasty":"近现代","author":"王陆一","text":"沉绝车辚矣。问频年、壁门狂寇，消除余几。收拾高原横一战，咤叱英雄竖子。便重把、义旗扶起。我马我车攻既猎，再登坛、已作全军气。骁骑校，轻车尉。人民生死相持地。最难忘、风高月黑，孤城垂圮。老去元戎挥泪尽，平弃周原迤逦。又行向、陇山无已。敌自奔携军自覆，事艰难、反在垂成际。呜咽水，流人意。"}