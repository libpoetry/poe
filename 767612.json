{"id":"767612","title":"午梦","dynasty":"清","author":"孙原湘","text":"长日因循候，閒房寂静时。倦解樊昵侍，计遣阿侯嬉。委地垂银押，当窗隐画丝。近前来冉冉，却立故迟迟。佩任湘裙妥，钗从翠鬓欹。蒙茸珍火齐，绰约献冰肌。侧耳风声过，关心竹影移。喜多翻震荡，力弱为惊疑。婉转花频就，阑珊蝶已疲。暂推无妄疾，深负有情痴。吃吃思前度，惺惺订后期。难成偏好梦，惆怅定如斯。"}