{"id":"421152","title":"贺新凉","dynasty":"近现代","author":"杨杏佛","text":"潦倒终生耳。念年来、升沉哀乐，不堪重记。莫问人间功名诀，覆雨翻云而已。剩傲骨、棱棱难毁。如此红尘容不得，乘天风、浩荡吾归矣。天下责，付余子。诸君磊落嵚奇士。向天涯、同辛共苦，始成知己。冰雪交情须记取，此物千秋不死。君不见、高山流水。吾泪已枯惟有血，写新词、湿尽桃花纸。愿毋负，平生意。"}