{"id":"1225137","title":"长安有狭斜行","dynasty":"元","author":"陈樵","text":"长安有狭斜，方驾秦中客。云是牛丞相，来自薄家宅。薄家万户侯，朱门映椒壁。长楸车马来，宾客御瑶席。金屋贮尹邢，阿娇泪沾臆。燕燕慵来妆，繁华照春色。转蕙光风翻赵带，徘徊月到班姬床。班姬辍芳翰，纨扇从风扬。明妃斗百草，玉环御云装。向来温柔地，尽入白云乡。何以慰王孙，琵琶随骕骦。何以奉燕燕，罢舞歌慨慷。何以奉明主，绿珠奏清商。嫫母挟无盐，搔头爱宫妆。"}