{"id":"685060","title":"八景诗为潮阳萧同年题 静观堂","dynasty":"明","author":"王渐逵","text":"四山袭寒翠，日出不知处。植杖倚岩扉，孤云自来去。洞然启八荒，茫茫混天地。真虚不是空，万物深以备。夜静露凝白，月朗星更稀。满庭湿空翠，浑欲侵人衣。山居注玄穆，萝径寡轮驷。时有蓑笠人，携壶问奇字。绰约敝姑射，倏忽归鸿濛。谁云橘中乐，不减商山翁。灏风夜逾郁，香气迥不缺。道人读素书，来伴瑶池月。葵荒还自理，酒熟不用沽。因窥瓮中牖，悟得先天图。烟水渺无际，芳洲多茂林。犹馀访旧兴，不减济川心。"}