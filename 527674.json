{"id":"527674","title":"题袁惟武鹰熊图","dynasty":"明","author":"何景明","text":"林良画笔真绝伦，苍鹰玄熊俱有神。白头翁鸟更相共，毛羽遥看欲飞动。空山古林霜色高，秋天骨势何其豪。猛气应知万鸟避，威风顿使群狸号。画史当年元有意，袁君意气还相似。执节宁辞皓首心，承家况是青云器。图龙写凤皆可羞，此幅未许千金酬。世间玩物不足贵，要见英雄到白头。"}