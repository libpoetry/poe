{"id":"753054","title":"书怡亭铭拓本后","dynasty":"清","author":"甘树椿","text":"观音岩畔波初起，银涛直泻天万里。怡亭寂寞山月高，空馀断碣沈江底。大书深刻永泰年，铭者裴虬笔如椽。李莒八分阳冰篆，卿云采绚星珠联。吁嗟乎！世事白衣幻苍狗，陇西词客今何有。武昌江上片石存，遂使姓名长不朽。君不见，嘉祐七年上泉书，苔纹剥蠹沦瓦缶。"}