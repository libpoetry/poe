{"id":"521189","title":"河浑浑","dynasty":"明","author":"顾清","text":"河浑浑，发昆崙，奔驰万里出龙门。出龙门，齧金堤，汎瓠子。鱼鼋蛟鼍，乘时奋起。城郭坏，丘陵颓，汉帝沉，玉马劳歌入云哀。河浑浑，洵神灵。我皇龙飞初，泥沙潜伏波镜澄。皇钦事，禋孔精。胡为乎一日骋雄悍，违天经。奔腾荡潏，岸坼堤倾。使行者不得遂，居者不得宁，园庐漂溺鱼鳖横。河浑浑，下民咨。神禹上天去，贾尉来何时。三年青兖民亦疲，土牛楗石将恐非。河浑浑，侧身南望劳我思。"}