{"id":"1049771","title":"松门阻风望庐山有怀李白","dynasty":"宋","author":"郭祥正","text":"北风阻船泊湖漘，北望庐阜青无痕。晴云自舒仍自卷，白龙欲眠犹宛转。秋空漠漠秋气浅，碧天蘸水如刀剪。篙师畏浪不敢行，却忆李白骑长鲸。倒回玉鞭击鲸尾，锦袍溅雪洪涛里。霓光溢目精神閒，终日高歌去复还。飞流直下三千尺，风吹银汉落人间。天送醇醪倾北斗，群仙吹箫龙凤吼。李白一饮还一醉，醉来岂知生死累。倏然却返玉皇家，不骑鲸鱼驾鸾车。留连自摘蟠桃花，嚼花吐津染朝霞。不信如今三百载，顽鲸骇浪空相待。"}