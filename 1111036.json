{"id":"1111036","title":"晨起对雨二首","dynasty":"宋","author":"朱熹","text":"凄冽岁云晏，雨雪集晨朝。高眠适方起，四望但萧条。远氛白漫漫，风至林霭消。流潦冒荒涂，清川亦迢迢。遐瞻思莫穷，端居心自超。览物思无托，即事且逍遥。晨起候前障，白烟眇林端。雨意方未已，后土何时乾。倚竹听萧瑟，俯涧闻惊湍。景物岂不佳，所嗟岁已阑。守道无物役，安时且盘桓。翳然陶兹理，贫悴非所叹。"}