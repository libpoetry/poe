{"id":"982633","title":"和游金山","dynasty":"宋","author":"秦观","text":"江流会扬子，汹汹东南骛。海门划前开，金山屹中据。鼓钟食万指，金雘栖千柱。夜庭游月波，晓观抟香雾。天清猿鸟哀，风暗鱼龙怒。云物横古今，涛波阅晨暮。三州气色来，上下端倪露。伟哉元气间，此胜知谁聚。念昔憩精庐，登临辄忘去。汲新试团月，饭素羹魁芋。妙兴入芳藤，真境在芒屦。别来景暑换，寤寐经从处。忽蒙珠璧投，了与云峦遇。幽光烱肝肺，爽气森庭户。区中多滞念，方外饶奇趣。寄语山阿人，泠然行复御。"}