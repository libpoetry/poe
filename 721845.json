{"id":"721845","title":"舟入罗旁之水将访西宁张明府有作","dynasty":"明末清初","author":"屈大均","text":"水断频无岸，山开渐有林。花愁渔父识，药喜野人寻。鸡犬仙家物，牛羊太古心。炊烟时一起，散作白云深。山口一溪分，舟随白鹭群。花寒因向水，石湿为生云。草色千峰染，林香万壑薰。湾环殊未已，滩路苦纷纷。溪尽山城出，高高在乱峰。厓飞千树瀑，石响一林钟。叶落传人语，沙乾失虎踪。夕阳茅店外，樵影下寒松。泷西山水县，喜有令君贤。瀑布为膏泽，桃花引客船。夷门公子礼，新语大夫篇。定识相留处，行春白鹿边。"}