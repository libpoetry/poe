{"id":"739216","title":"越秀山怀古","dynasty":"清","author":"杭世骏","text":"峨峨越秀山，千古阅兴替。台隍夷夏交，月表秦楚际。缅维老夫佗，荆棘此剪薙。中原方逐鹿，兵甲惜劳弊。从容得辟疆，屈彊遂称帝。带海为藩维，蓖山作屏蔽。不知汉广大，颇恃兵锋锐。卓哉陆大夫，一语豁蒙曀。称臣请内属，蹶起解椎髻。朝台压闉阇，奕世永带砺。牝晨误远图，煽处乏调剂。戈船下牂牁，一往失重闭。险设衅可乘，时衰力能制。始知开国人，贬捐有深计。清朝息金革，旷宇喜开霁。秋风吹余花，孤客恣幽憩。日落树盘鸦，潮来城上蛎。江天雨苍茫，俯仰供流涕。岧峣腐史笔，凭吊落荒裔。"}