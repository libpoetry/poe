{"id":"704926","title":"送叶养直归龙山","dynasty":"明","author":"霍与瑕","text":"多艺复多材，公真焉学来。屠龙空有技，附凤乃无媒。岁月催人老，烟花到处开。两京将走遍，孤剑独徘徊。水村借宁宇，远近浥英标。盗似逢鹯雀，人称逼鼠猫。网罗兼众技，箫管亦多娇。草泽遗雄骏，弓旌谁为招。西石终吾隐，东皋与尔登。笑谈花底坐，丝管竹间腾。羊仲联三径，龟书抵十朋。年来閒讨论，时得问多能。篆隶侵西汉，图书映泰阶。五星悬指掌，千岁坐推排。直道离弦矢，清标倚壑梅。德滋知裕后，丹桂已根荄。"}