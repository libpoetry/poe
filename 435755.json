{"id":"435755","title":"九日读书山用陶诗露凄暄风息气清天旷明为韵赋十诗 其四","dynasty":"金末元初","author":"元好问","text":"往年在南都，閒閒主文衡。九日登吹台，追随尽名卿。酒酣公赋诗，挥洒笔不停。蛟龙起庭户，破壁春雷轰。堂堂髯御史，痛饮益精明。亦有李与王，玉树含秋清。我时最后来，四座颇为倾。今朝念存没，壮心徒自惊。"}