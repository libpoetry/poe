{"id":"205210","title":"二疏·二君耸高致","dynasty":"宋代","author":"卫宗武","text":"二君耸高致，今古知敬慕。勇退人所难，尤得所以去。贵戚举爱弟，将使哙为伍。天子尚衷疑，抗议非不许。傥或身久留，宁免与时忤。驾言盍知止，幡然解印组。归来逸老寿，荣辱一无累。鬻金广田宅，拒绝儿辈语。多财益其过，富为众怨府。贤哉乎斯言，奚止明出处。"}