{"id":"433451","title":"丁卯仲冬叔雍薄游北都并载俊寻几遍郊甸于其将行为绝句二十一首赠之杂陈吾意不尽纪游","dynasty":"近现代","author":"黄浚","text":"别里江南尽可哀，肯来北阙看崔嵬。人天空劫皆无量，携手曷梁记此回。燕市繇来只酒人，相逢投辖意还亲。应怜澈骨奇寒日，剩对梅花作小颦。卑甚西山不足言，山阿车马自朝昏。君来合拜迦音墓，此是金台一泪痕。已过霜林浅绛容，空山唯剩柏龙钟。西湖今日无驴背，记向西山道上逢。堤柳全髡湖欲冰，更凭风力上高层。廿年长见铜牛在，未信昆明有废兴。楼台倒影自槃槃，穿尽前湖又后山。要向荒寒识全盛，断垣颓照试回看。梦奠微言托两楹，穹碑崇殿礼难明。眼怜吾道终成裂，庭燎趋跄记五更。谁壅残贼援天下，璧水虽荒道故存。寄语并时韩侂胄，莫将太学当南园。儒佛平分夹苑墙，密宗演揲说荒唐。众生今日无遮甚，不用天花作道场。高楼蜜炬夜深深，销尽鸾鞋一握金。知汝司空经见惯，故分茶盏照沈吟。吴姬脂面小如拳，调笑公然隔座妍。莫怕北风掀纸屋，凤巢为说廿年前。万岁山光罨画屏，倒涵暝色上龙亭。宫鸦作意嘲閒客，冻翅还捎九子铃。南客休嗟惊玉戏，今年冬暖雪迟迟。试尝党帐羊羔味，更唱旗亭画壁词。平铺玉屑三千亩，密缀琼尘一万枝。奇景当前翻缩手，只疑风力透玻璃。一角江亭寂寞隈，恨君不趁夏秋来。穿芦便是西溪艇，拄颊还疑白下杯。四十长贫竟不官，此心新向镜中寒。江亭诗案从人䛡，霜鬓朝朝只自宽。此间惟著丁香雪，唐碣全刊栝亦孤。莫话白头王检讨，春光能似昔年无。别却江春近一年，赠君惟有衍波笺。故人给札如相问，怀刺生毛尚自贤。仙梦罗浮近未安，且从明镜驻朱颜。烦君更谱金环巷，纤手新橙点染间。玉环分付早归来，红萼须君作主裁。莫忘春风轰醉约，城西十里小桃开。春头未了销寒会，岁莫旋为惜别诗。能使我思才几辈，海风吹雨梦来时。"}