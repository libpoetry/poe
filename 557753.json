{"id":"557753","title":"题去思亭卷","dynasty":"明","author":"王绅","text":"民情本无事，帖然静于水。顺性以道之，自能臻至理。纵观古循吏，视民如赤子。既去人见思，芳名蔼青史。籍籍金郡侯，存心多岂弟。持节镇全闽，剖符当帝里。既敷延寿化，且洽信臣治。仁政方下孚，宿瘼已如洗。胡为北堂萱，夜逐秋霜萎。蓼莪遽兴哀，归心疾于矢。攀辕竟何为，卧辙谅难止。载歌甘棠诗，庶以著侯美。"}