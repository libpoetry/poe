{"id":"768659","title":"桂枝香 再赋蟹","dynasty":"清","author":"沈皞日","text":"菱塘风老。正乱苇萧萧，采莲船少。露白星寒，渔舍烟青灯小。溪边月黑初肥候，满筠笼、一天霜晓。鱼虾暮市，曲红桥外，酒人先到。看秫酿、新篘味好。向松火山厨，蜀姜亲捣。狼藉杯盘，那计悲秋怀抱。天津赵北东西路，也盈车、软尘吹道。不如归去，芦花荒港，绿蓑收棹。"}