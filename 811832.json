{"id":"811832","title":"题桐城张相国赐园泛舟图","dynasty":"清","author":"刘统勋","text":"龙眠山对赐金园，管领烟霞荷厚恩。今日重开休沐地，白沙翠竹宛江村。碧流如带隔红尘，画舫兰桡荡绿蘋。未便一竿江海去，波分太液足垂纶。凤雏绕膝彩衣斑，问字传经得暂间。谷口锦茵花冉冉，林间歌管鸟关关。石坚水净同标格，丽景秾华信化工。自喜平泉随草树，年来长是坐春风。"}