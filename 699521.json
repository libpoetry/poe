{"id":"699521","title":"雪中限韵时寓沙市同度门作","dynasty":"明","author":"袁宏道","text":"天女皇新缬，寒梅著典刑。熨烫温冻局，拥罽读仙经。苍迹纷残篆，枚涛怒远听。鹭饥卷似猬，虫窘字如丁。一国琉璃观，千枝发刃硎。镜开古木照，涎热老龙腥。漏迹埋番夹，寒澌结胆瓶。禅心降槁木，僧梦怯岩扃。卧客全肖蛰，寒姑早验鸰。皓姿三十里，清远隔吴泾。苍茫沉地魄，吼怒峭花刑。垆冷荒参谱，年丰验稻经。王正书法首，国令免庸听。入树占男女，候晴卜丙丁。冻毫书破字，古绣结残硎。岩闼魂先入，水窗梦亦腥。分笺疏白事，温水护青瓶。拨闷频呵局，思山屡启扃。归兮耘旧圃，馁矣忆原鸰。欲访佳人去，寒舟阁浅泾。"}