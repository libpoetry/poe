{"id":"1129286","title":"归剡","dynasty":"宋","author":"释行海","text":"此生书剑学无成，癖爱林泉梦亦清。甘苦已知浮世味，亲疏尽见旧交情。五湖风月随闲客，十载冰霜对短檠。归得又思沧海去，是谁堪结岁寒盟。三十将成道未成，菱花频照意频惊。百年得趣非容易，万事无心是太平。白雪阳春谁欲听，青鞋布袜世相轻。天台庐岳难忘处，泉石皆知旧姓名。天地宽闲鼓角疏，江南烟景忆当初。乍归故里仍如客，偏爱沧洲不为鱼。草木有心知雨露，楼台回首作丘墟。夕阳咏罢餐秋菊，又放青山入弊庐。流水东流竟不回，已将心事作寒灰。窗前白鸟寻常过，篱下黄花寂寞开。玉佩金鞍浑是梦，凤箫龙管只堪哀。多时不得中原信，暮雨西风雁自来。处处溪山得趣真，不曾富贵不曾贫。梦中觅句浑如醒，秋后看花亦似春。未许黄金酬苦节，祇应白鸟伴闲身。门前一径苍苔色，终岁喜无车马尘。"}