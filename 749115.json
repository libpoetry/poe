{"id":"749115","title":"梁武帝翻经铜签歌","dynasty":"清","author":"于源","text":"白铁铸错江山促，黄金布佛君身赎。老僧垂眼定蒲团，梦中已换兴亡局。萧梁天子爱看经，佞佛痴心佛有灵。愿竭铜山输老衲，自宣贝叶忏耄龄。荷荷菩萨云中坐，慈悲不救台城饿。钟磬声沈梵筴灰，一朝共逐金瓯破。留得翻经数寸签，铜花绿带土花黏。纪年犹识官家造，想见谈禅法地严。雨花台前花作雨，袈裟送了英雄主。天花无香铜自腥，且把残书翻日午。成佛升天一笑休，六朝去远水东流。牙签万卷留天地，待访昭明《文选》楼。"}