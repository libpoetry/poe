{"id":"1103947","title":"夜中不成寐","dynasty":"宋","author":"徐瑞","text":"夜中不成寐，披衣步前庭。荣荣无尘杂，四面敞且平。俯听众窍静，仰视疏星明。眇然寓其间，一粟浮大瀛。滔滔汇众浊，涓流若为清。矧今六八年，华发日夜生。平生信古学，及此将何成。妄动多险阻，深居来讥评。和同岂不愿，矫揉非其情。世眼自丑好，千载有重轻。所志不可移，坐待邻鸡鸣。"}