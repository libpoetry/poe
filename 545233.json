{"id":"545233","title":"赋八诗后鄙怀不能己巳伏枕呻吟再成八律共前什计十六章辄命使者焚之几筵次公有灵当为我击节三神之顶浮一大白也 其三","dynasty":"明","author":"胡应麟","text":"作赋东南见大夫，平将彩笔擅菰芦。青衿问字环三省，白帻传诗尽五湖。辽海客归应化鹤，缑山人去定飞凫。天瓢万斛金茎满，肯忆黄公旧酒垆。"}