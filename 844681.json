{"id":"844681","title":"题赵价人姻丈仿渐江画册二首","dynasty":"清末民国初","author":"夏孙桐","text":"解组中年事耦耕，犹传雅操在廷评。经籯简贵存风尚，画笔精严见性情。惜墨偶然留枕秘，瓣香直欲此僧清。瓶庐心折因高义，不独缣毫重老成。通家年少叨青眼，七度东皋问起居。深语肯为商出处，初心悔不恋田庐。海桑未睹徵天幸，楹帙重披叹劫馀。喜见贤孙珍手泽，碧芙蓉馆永藏储。"}