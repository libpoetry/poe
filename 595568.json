{"id":"595568","title":"中秋次韵","dynasty":"明","author":"欧阳建","text":"水为月之精，月乃天之镜。除却春夏节，惟秋得金令。金水相生焉，光辉故井井。一年几中秋，达人所以兴。家酿浮玉壶，山芋烹铁鼎。金谷诗将成，彭泽醉欲醒。最爱赵知微，识破天形影。共登天柱山，不愁仆马病。出门无复碍，绰绰任所骋。玄鹤一声过，此机谁与领。天上有圆光，人间无穷境。耳听霓裳歌，手握玉麈柄。五百负元回，三万乾坤迥。因此良月夜，浩然生万景。"}