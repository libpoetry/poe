{"id":"232251","title":"夜卧濯足·夏日乏絺葛","dynasty":"宋代","author":"张九成","text":"夏日乏絺葛，冬来无衾裯。况复窜炎荒，令人生百忧。空城舞狐狸，深林鸣鸺鹠。此邦无足恋，聊为薪水留。枯枝煮寒泉，大灶声飕飕。老盆深注汤，徐以双骹投。沃久意痛快，絷维今脱鞲。须臾膏液上，两踝暖气浮。生平苦寒痹，一洗皆已瘳。登山不须扶，跳梁逐狙猴。"}