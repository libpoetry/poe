{"id":"722010","title":"除夕咏感揽和王使君八首","dynasty":"明末清初","author":"屈大均","text":"苞品诸珍淑，南威未易求。红盐惊一夕，青子落三秋。臭味兰心合，芬馨玉齿流。使君频果好，共遣岁华愁。青果回甘物，分来守岁盘。味同良友谏，香得美人欢。落爱南枝晚，餐宜白露寒。雌雄人未识，都作木威看。细切卒盘里，频添素手香。青黄生半摘，甘苦老全尝。越俗多为豉，吴风更作汤。见珍因踰岭，争取不盈筐。咀嚼能终日，含滋恨不留。森严多正味，芳润少烦忧。仁小休怀核，头纤可作钩。分曹争射取，衣袖暗相投。口实槟门似，含辞总若兰。逢君陈腊果，喜得上春盘。小辣能忠告，微甘亦合欢。雕花多女蛰，珍惜掌中看。瓠犀初苦涩，不食未曾忘。诃子难回味，油甘亦少香。乾愁青玉皱，湿恨白丝长。饯岁多秋实，如君最耐霜。本草那知汝，芬芳更有情。既多贤友义，复得美人名。大小丁香似，艰难硕果成。岁除方见取，嗟尔后时荣。煎取馀甘味，泉花泡更开。清香因火发，苦涩得盐回。未试调梅用，先挥颂橘才。嵇含笺草木，博物复公来。"}