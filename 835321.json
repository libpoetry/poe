{"id":"835321","title":"六丑 用美成韵","dynasty":"清末民国初","author":"沈曾植","text":"问簸钱堂上，尽翌日枭卢几掷。新年旧年，年华蝇扇翼。蛛网禽迹。信马垂鞭去，高桥回首，认槐安谁国。滑稽履舄春芗泽。广鬓香城，飞车绮陌，清歌尔汝怜惜。怪东风多事，入户窥槅。虚堂憩寂。寄天青海碧。未了平生梦，斟消息。迷离燕雁归客。总连环不断，春愁无极。过人日，梅花岸帻。强含韵，缠慢沈吟律犯，紫霞旁侧。愁不断，船潮社汐。数海桑，叶叶尘尘遍，麻姑记得。"}