{"id":"527432","title":"十五夜高铁溪同沈清溪赵雪舟马百愚过敝居对月","dynasty":"明","author":"何景明","text":"端居抚盛节，眷兹金素中。上客弭飞盖，惠然慰幽衷。圆景舒东隅，忽复周层空。重轮烂五色，缤纷结文虹。流辉接瑶席，绛气郁以葱。众宾侈佳玩，联篇挹华风。情好在明月，安问膳靡丰。弦望有恒度，明阴变无穷。人生非比翼，岂得常相同。所愿御此觞，聊以娱夜终。"}