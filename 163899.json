{"id":"163899","title":"重阳陪诸乡丈游水乐洞过风篁岭龙井张饮观雨","dynasty":"宋代","author":"程公许","text":"凛秋天气佳，令节天赐沐。客居意莫展，胜赏诺已宿。风澹湖不波，雾敛山更簇。画舫厌嚣喧，笋舆恣追逐。间寻水乐洞，嵌空韵琴筑。烟云互吞吐，台馆适凉燠。非无人力胜，亦自天巧足。侧步滑青苔，醉面爽飞瀑。风篁转幽径，龙井鉴寒玉。默堂定未起，清风谁与续。四海两仙翁，三生缘契熟。定知明月夜，屐响答空谷。归路取名园，移尊屡更仆。冻雨不成泥，驺骑未须趣。峨岷渺何在，万里劳远目。安得天瓢翻，尽把边尘沃。文昌靠边宏毅，承旨气肃穆。温雅奉常卿，跽载胶庠博。宫讲静有仪，正字竭忠告。而我赘其间，自省羞朴樕。明堂索桴栋，底用采卷曲。平生邱壑姿，本耐羁束。抚事长郁陶，临觞转颦顣。故园府大江，绕屋艺嘉木。何以娱岁晚，篱落森杞菊。糗粮幸有储，那不返耕筑。"}