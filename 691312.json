{"id":"691312","title":"罗浮山","dynasty":"明","author":"李亨","text":"十二芙蓉天作开，烟霞净裹翠成堆。鹿衔花向林边过，龙带云从树杪来。最爱壶中开日月，何须海上访蓬莱。翛然自觉清毛骨，直欲凌风溯上台。危峰削壁郁岧峣，贝阕珠宫隐泬寥。月映梅花来素女，风鸣松桧奏仙韶。高吟只恐惊银汉，扶醉还能度铁桥。闻道蟠桃今已熟，定应青鸟远相招。"}