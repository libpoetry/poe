{"id":"1131031","title":"依前韵和朱朝奉","dynasty":"宋","author":"韩维","text":"起坐终朝在一堂，兴来宾至更衔觞。逢春预展新花槛，扶老时翻旧药囊。心虑已能安止止，声名何用渐章章。少游有志今方遂，坐守松楸不去乡。揽辔宿心终不效，坠车馀骨老犹全。居仁由义吾之素，处顺安时理则然。名教地中真有乐，色声头上岂非禅。樽前醉客应相笑，一曲悲歌几处缘。"}