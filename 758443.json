{"id":"758443","title":"兰陵王","dynasty":"清","author":"吴藻","text":"怕春去。把酒和春对语。天涯路，花落水流，究竟韶华靠谁住。垂杨万万缕。何处。深藏杜宇。春归也，无力挽留，一任东君自为主。愁怀黯如煮。已数遍残红，搓尽飞絮。几回还待开帘觑。正满地芳草，半痕斜照，飞来蝴蝶尚栩栩。谅知我吟绪。频著。断肠句。叹过客光阴，真个无据。阑干拍损空延伫。只数点香晕，两行烟树。黄昏刚到，又禁著，一阵雨。"}