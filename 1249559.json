{"id":"1249559","title":"题金人猎骑图","dynasty":"元末明初","author":"刘永之","text":"昔者金源起东北，万马南驰蹴中国。青盖趋燕艮岳摧，杀气如云暗吴越。天旋日转息战争，裹革包兵交玉帛。翔南无事号太平，颇习华风变蛮貊。既尊儒术尚文事，立进画图供玩阅。是时张戡画■马，尺素流传擅声价。此图彷佛戡所作，似貌燕山驰猎者。秋高露白葭苇黄，隐约寒山接平野。虎鞯鹤辔赤茸鞧，骑影联翩意閒雅。龙媒振鬣望空阔，足若奔暑□流赭。前驱后逐争豪雄，左旋右转若回风。鴐鹅惊飞百兽骇，苍鹰脱臂腾高空。策马数获落日紫，金盘行炙餍奴僮。当时观者徒叹息，写入丹青真国工。古愚先生最好事，锦标钿束纡鸾龙。郡斋展玩当清昼，惊飙飒飒吹帘栊。白头书生幽蓟客，不觉涕泪沾膺胸。百年兴废恍如梦，苜蓿萧萧迷古宫。"}