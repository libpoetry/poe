{"id":"571873","title":"游庐山初入东林雨中","dynasty":"明","author":"袁宏道","text":"穷天刻冷翠，浓雨洗幽青。湿云坼西岭，坐见武吕晴。远公昔庵此，莲花漏初成。岩窦列宗雷，石梵彻天清。想像醉五柳，颠颓望釜铛。旷心闻法语，啼儿畏锦嫦。达哉远师鉴，礼法怜祼裎。客儿虽百醒，不以易一酲。千二百岁后，白藕无根荣。莲宗启未社，唐子惭道盲。掬流浣尘貌，寒潭吹古腥。山僧如石瘦，莲堂空几楹。"}