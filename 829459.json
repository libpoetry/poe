{"id":"829459","title":"觚庵先生挽诗","dynasty":"清末近现代初","author":"陈曾寿","text":"世短意空多，脱屣苦不早。劳生甘息机，已复伤病老。昔同湖上游，君选南湖好。我营茆三间，君亦架檐橑。新瓦见炊烟，一饭笑先祷。衰迟迫婉娈，窃冀十年保。君多身后言，诙谐破煎恼。我习陵谷悲，常恐迹如扫。安知隔晨别，盖棺事即了。惝怀骤惊触，未信斯人少。冲冻梅始花，怪事出白旐。身世惟残山，供眼伤春心。閒居费幽屐，佳处分微吟。摘茶蹩狮峰，冲雪僵云林。僧楼饭疏雨，树屋眠潮音。还极汗漫游，江舟纵攀寻。上餐子陵鱼，下招真逸禽。往往嚼佳句，却病愈苓蔘。我拾后山馀，君痼简斋深。难放一字过，索瘢契虚襟。哀哉所历妙，回相成萧森。良辰怯孤往，腹痛当何岑。神伤后难继，坡语谶我今。残年所托命，濡煦友生仗。好客君所同，倾耳空谷访。往来践篱落，两家罗酒酱。近伤彊村翁，老怀西河怆。简招强来游，谈笑讵云畅。岂期异路悲，转先嬴博葬。湖涛挟风雨，灯影凄属纩。死非妇人手，此谊古所尚。相送为高贤，君可无怏怅。但遗后死哀，酸膈何时忘。温温度岁约，翻手忍相诳。迟来我何言，相向声一放。知君有遗恋，南湖与青溪。乱后归草堂，藤竹当路迷。苍莽度陇悲，暂洗青玻璃。万事馀挂眼，手植牡丹畦。常约当花时，一醉烂若泥。对宇散原翁，悬寐荒城鼙。携酒邻园花，吟入万方啼。从兹断经过，残杨付乌栖。结邻亦何好，同此积惨悽。今秋重九辰，偕朋破幽蹊。两翁清若鹄，静影相扶携。暂榻尚馀梦，陈迹安可犁。翁当序君诗，契分欧梅齐。报君我何有，触泪书新题。"}