{"id":"878161","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 鸡鸣度关","dynasty":"宋","author":"刘克庄","text":"关法晨方度，其如夜未明。危机真虎口，急计假鸡鸣。唱罢城乌起，闻来野雉惊。秦人百二险，齐客两三声。珠履颜何厚，狐裘计已行。昭王见事缓，食顷遣追兵。"}