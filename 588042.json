{"id":"588042","title":"同李三洲江虚谷吴少岩刘素予何古林咏并蒂莲","dynasty":"明","author":"王渐逵","text":"微风动玄脉，函钟转灰飞。清飙扇嘉树，绿荫临芳池。高朋列宴坐，共爱溽暑稀。园子有好怀，远送疾以驰。夏莲出佳寔，并蒂同一枝。自古遥相传，于今以为奇。木生有连理，麦秀成两歧。云是和气钟，坤舆吐华滋。并明应日月，合德配二仪。薄劣渐縻食，福履岂所希。嘉宾重式宴，取醉以为期。作诗纪逸兴，俚韵方愧兹。"}