{"id":"1238912","title":"髯将军","dynasty":"元末明初","author":"杨维桢","text":"髯将军，将之武，相之文。文武长才不世出，将军兼之今绝伦。阵法本天地，兵机侔鬼神。八门遁丁甲，六花散风云。楼船旌旆龙矫矫，云关金鼓雷磤磤。水犀枝战悍鲸帖，陆兕出柙妖狐奔。风尘澒洞翳日月，紫髯一拂开朝昏。上马谈兵被裘带，下马降礼陈壶尊。于乎昔人恨随陆无武、绛灌无文，将军之武平祸难，将军之文焕经纶。髯将军，受斧钺，承华勋。净除国妖雪国耻，制礼作乐归相天王尊。"}