{"id":"1113817","title":"赠池元坚","dynasty":"宋","author":"李光","text":"去国曾闻首扣阍，今聆议论汗浆翻。忠忱我愧西都向，行谊君贤太学蕃。壁水门开趋辇路，黄封囊奏乞神幡。英风义概几成俗，涵养都由圣主恩。常丞若问老庸斋，屋借湖光一镜开。执卷多应鹄袍至，载醪无复绣衣来。渔樵剩喜皆予伍，鸥鹭相忘不我猜。翰长邻居清健甚，时时赓唱亦奇哉。"}