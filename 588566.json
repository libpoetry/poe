{"id":"588566","title":"赠李侍御之任留都","dynasty":"明","author":"黄佐","text":"亭亭钟陵台，昔闻凤凰游。凤凰去千载，鹰隼横高秋。豸冠何楚楚，杰出古康州。觌德不在刑，大器如天球。欻尔振翮来，嗈嗈播皇休。生民苦捐瘠，洋海森戈矛。九边惨萧瑟，网罗尚诛求。百鸟抢榆枋，哀鸣何啁啾。方将斡元气，披诚献鸿猷。竹实化禾黍，梧桐荫道周。吾宁忍饥渴，庶浣苍生忧。邂逅适我愿，结佩相绸缪。览辉自兹去，丹衷信能酬。引望已寥廓，空登明月楼。"}