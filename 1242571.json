{"id":"1242571","title":"西溪柳，送人赴京","dynasty":"元末明初","author":"张昱","text":"西溪柳，自是风流树，受用春风好媚妩。长条折尽还复生，如何免得人来去？千树万树接邮亭，到官五见杨柳青。百年行路有离别，三月飞花惟送迎。知君母留彭泽县，门前五柳都栽遍。密叶能藏反哺乌，柔条不碍双飞燕。膝下长怀万里心，风光满眼瞻上林。请羹遗母应有赐，咫尺龙墀恩露深。"}