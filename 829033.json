{"id":"829033","title":"忆秦娥 伤别词","dynasty":"清末近现代初","author":"宁调元","text":"伤离别。长亭短堠相连接。相连接。怜他今夜，断云残月。此时此恨和谁说。角声吹变江城色。江城色。珠帘慵卷，晓寒侵骨。伤离别。相思又值清秋节。清秋节。停辛伫苦，几番风月。关河遍地凝霜雪。重重并入须毛白。须毛白。繁华是也，旧情衰歇。伤离别。风烟漠漠关山隔。关山隔。去时容易，归时难说。芝田暗老甄妃色。江花江草都更迭。都更迭。为君憔悴，年年月月。伤离别。情愁付与流莺说。流莺说。六朝佳丽，桃根桃叶。临歧握手空更叠。从今一纸书难达。书难达。去程凝望，芦花似雪。伤离别。黄昏又挂梢头月。梢头月。知他千古，几回圆缺。愁丝绾就同心结。凭风吹入空冥灭。空冥灭。哪堪回首，旧欢重说。伤离别。星河欲转残灯灭。残灯灭。罗衾扪遍，冷魂凄绝。千山万水难飞越。流光又是他时节。他时节。名花零乱，不堪攀折。伤离别。塞鸿不度音书绝。音书绝。一腔心事，凭谁将说。晨鸡处处都啼彻。疏星未落东方白。东方白。微风吹起，闲愁叠叠。伤离别。黄莺打起愁难说。愁难说。萍飘蓬断，水遥天阔。他乡千里蒹葭色，可怜三五盈盈月。盈盈月。独眠独宿，唾壶敲缺。伤离别。西风卷地梧桐叶。梧桐叶。哀蛩啼露，孤鸿唳月。居平只苦欢娱歇。沈腰潘鬓堪愁绝。堪愁绝。沉沉梦境，迹痕都灭。伤离别。秋娘庭院天涯隔。天涯隔。暮蝉续断，夕阳明灭。当时泪与星星血。重来处处棠梨发。棠梨发。从今岁岁，佳期虚设。伤离别。虹桥载酒当时节。当时节。徐娘虽老，豪游能说。偏偏好事多磨折。一生一死交情绝。交情绝。江山如此，泪珠盈睫。"}