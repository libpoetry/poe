{"id":"834875","title":"南浦 慧明受法戒万岁寺，后归章江，楞根上人亦往太姥，赋词寄意","dynasty":"清末民国初","author":"何振岱","text":"飞毂转黄埃，看群翾，炫目千般稀趣。余念拨寒灰，仙山里，欢结琼壶幽素。低鬟听讲，佛香一缕横青雾。安顿心魂消苦行，因果细参兰絮。西风吹远，禅花正无聊，又送维摩归去。江岸遍枫林，秋江冷，照见蒲帆分路。虚廊悄步。澹踪闲觅还疑遇。寒菊无言人悄悄，钟后霜枝摇暮。"}