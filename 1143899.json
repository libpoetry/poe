{"id":"1143899","title":"岁尽即事三首","dynasty":"宋末元初","author":"方回","text":"閒门空宇日萧萧，天地无情鬓转凋。政使面颜成菜色，未应官职爱冰条。藏山竹简光阴短，寄陇梅枝信息遥。不寐夜窗听风雪，枯肠殊欠一樽浇。七里滩西更上滩，十年生事一渔竿。故人共骇霜毛短，俗子犹嫌铁面寒。雪屋五更天地独，梅诗一句古今难。虚名浪得真何用，空使先生刻肺肝。干戈汹涌一年间，酒债何时可尽还。盗起屡煽邻县火，军兴全赭近城山。天阴体倦金疮痛，岁俭家寒藿食艰。最苦梅开厌求索，柴扉草舍不容关。"}