{"id":"118862","title":"方筑西轩穿地得怪石","dynasty":"宋代","author":"苏辙","text":"卞氏平日本富家，庭中怪石蹲麏麚。子孙分散不复惜，排弃坑谷埋泥沙。一株跃出随畚锸，知我开轩方种花。颓然远岭垂涧壑，豁然洞穴通烟霞。什夫徒置幸不远，轩前桐柏阴交加。我家旧隐久不到，小池尺水三流槎。少年旋绕看不足，时呼野老来煎茶。老人得此且自慰，更访余石探幽遐。"}