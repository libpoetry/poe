{"id":"739386","title":"永定河纪事 其一","dynasty":"清","author":"张凤孙","text":"桑乾水方枯，劣于一衣带。奔腾伏秋交，淼若江河大。土疏既善崩，沙重复难汰。俯仰百岁中，经涂几茫昧。庙虑日夕纡，询谋集冠盖。往因横决势，顺导堤防外。南村治网罟，北垡载锄耒。水土无全功，居人半利害。安流近三稔，适与时运会。慎初保厥终，庶几神永赉。"}