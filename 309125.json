{"id":"309125","title":"瑞龙吟·扁舟冲雪至下关，入城岁晏，江南寒寂可想，效梦窗体，赋成此解","dynasty":"清代","author":"陈锐","text":"秣陵岸。遥想冻树髡烟，磊沙铺练。推篷一带平潮，暮鸦四起，荒城半掩。步帷溅。因念上街泥雨，怒蹄冲汗。谁知瑟缩毡裘，短辕坐我，清吟自遣。来去江淮何事，鬓丝催老，年光飘转。为说昔时梁园，歌舞都换。英辞妙墨，眼底邹枚贱。还孤忆、弓衣绣句，羊醪清宴。抵死风吹面，万山动影，空花历乱。笛里天涯远。愁絮里、江南何时吹散。挂檐素月，窥人游倦。"}