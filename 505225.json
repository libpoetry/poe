{"id":"505225","title":"沛县歌风台","dynasty":"明","author":"唐之淳","text":"河流西来复东注，我方乘舟北河去。长涂短服春已深，小邑孤城日将暮。河傍穹碑倚春树，停桡一读知其故。不见高台号大风，空馀草屋连荒戍。当时汉祖居沛中，时有云气随飞龙。道间未斩白帝子，圯下已逢黄石公。子婴首落重瞳手，百二山河夘金有。阴陵失路岂人为，鸿门不死真天授。残忍者灭仁义王，威加四海归故乡。箨冠巍峨筑声壮，日月照耀旌旗杨。身中衮裳朱衣绣，酒酣歌舞争为寿。父老人人被宠恩，租庸世世蒙蠲宥。云胡伯心犹未忘，意气激烈非虞唐。不歌艰难创王业，却思壮士守边疆。台前风烟起天末，台下寒流动毛发。黄昏不敢问前途，驻目更看芒砀月。"}