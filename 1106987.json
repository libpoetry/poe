{"id":"1106987","title":"陆左丞夫人郑氏挽词四首","dynasty":"宋","author":"王铚","text":"家学开皇纪，淑声通德门。内朝班早贵，中壸誉尤尊。闻说百年事，扶携两世孙。从夫得文伯，万古姓名存。寒日明丹旐，流尘暗綵衣。那知长夜去，无复逝川归。方士言终误，神丹事已非。出门寻吊客，惟有鹤双飞。轩冕三从盛，门庭五福优。凄凉孝子泪，悲恸故山秋。杨子新阡启，班昭旧史留。空堂对萱草，无复更忘忧。貌燬栾栾棘，心伤蓼蓼莪。断机慈训在，怀橘孝思多。露草沾寒泪，云山翠涌波。悲风感行路，楚挽不成歌。"}