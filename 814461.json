{"id":"814461","title":"张仲甫舍人闻余改役东河以诗志喜因叠寄谢武林诸君韵答之二首","dynasty":"清","author":"林则徐","text":"一舸浮江木叶秋，传闻飞鹊过扬州。自羞东嶂难为役，漫笑西行不到头。供奉更吟中道放，杜陵犹想及关愁。故人喜意看先到，高唱君家八咏楼。尺书来讯汴堤秋，叹息滔滔注六州。鸿雁哀声流野外，鱼龙骄舞到城头。谁输决塞宣房费，况值军储仰屋愁。江海澄清定何日，忧时频倚仲宣楼。"}