{"id":"813297","title":"四十书怀","dynasty":"清","author":"李友泉","text":"虚度光阴四十年，沧桑回首思绵绵。功名已付云烟幻，诗酒偏留鸥鹭缘。骨傲料难谐浊世，才疏终拟赋归田。何时得遂林泉隐，抛去风尘马上鞭。空教猿鹤守柴门，走马年年滞远村。短榻雨惊孤枕梦，疏帘月落一灯昏。但凭肝胆循天命，未得涓埃报国恩。醉后摩挲书剑在，愧无功业立乾坤。"}