{"id":"129371","title":"念奴娇·祈山底处","dynasty":"宋代","author":"方岳","text":"祈山底处，为二松千竹，肯题崖壁。雪洒谈犀麾雁骛，尔辈何烦涉笔。使者知乎，民其劳止，且莫闲耕织。片言金石，唤回春意无极。虽则王谢人家，一癯仙泽，面作苍烟色。茶炷笔床将雨屐，吟到梅花消息。贱子何为，老仙如问，莫道头今白。寒蓑几梦，研朱看点周易。"}