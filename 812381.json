{"id":"812381","title":"正月十二日由杭挈眷至湖与叔兄同居","dynasty":"清","author":"许传霈","text":"偶住杭州十载除，却难抛去是西湖。泉惟名冷流能远，山得栽梅性不孤。送我灵峰云叠锦，饶他春意雨初苏。苕溪烟景天然画，一幅浮家泛宅图。谁是当年张志和，钓徒终老住烟波。惭无健笔驱词客，剩有残篇发棹歌。载酒不妨过北海，爱山仍得效东坡。风尘纵有嘉宾主，三到吴兴感慨多。夜泊溪湾听雨声，终宵閒数短长更。舟中人醒鱼先觉，林外灯残波尚明。村妇归家藏小艇，邻翁话旧对寒檠。光阴烈火原容易，又说来朝是我生。诘朝偏值石尤风，骇浪惊涛在眼中。无福看山峰压背，有缘邀月色当空。长途霜气催诗稿，满郭清光到泮宫。儿女不知重聚首，也从侪辈乐融融。"}