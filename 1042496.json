{"id":"1042496","title":"奉同永叔于刘功曹家听杨直讲女奴弹啄木见寄之作","dynasty":"宋","author":"刘敞","text":"空林多风霜霰零，啄木朝饥悲长鸣。口虽能呼心不平，谁弹琵琶象其声。雌雄切直相丁嘤，欲飞未飞皆有情。琵琶八十有四调，此曲独得传玄妙。翠鬟小女眉目殊，能承主欢供客娱。转关挥拨意澹如，坐人虽多旁若无。醉翁引觞不汝馀，歌诗弹铗归来乎。两君韵高尚如此，何况枥上之马渊中鱼。我生不晓世俗乐，顷卧江城更寂寞。园中有时闻啄木，虽有高下无宫角。木声梨然当人心，猋氏之风殆可学。渊明无弦非无意，白发秋来自少乐。得公新诗濯我愁，因问杨子更借不，我欲醉听江城楼。"}