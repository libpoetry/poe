{"id":"997915","title":"对花","dynasty":"宋","author":"黄庶","text":"诗昔甫白在，造化困刀尺。我生几年后，浪自镌顽石。对花虽把笔，好句恨莫得。耒阳与采石，孤坟没荆棘。几欲肉白骨，再插风雅翼。海为一杯酒，地为一领席。醉坐吟万物，语出埋霹雳。乾坤髓可掬，鬼神泪可滴。人生贵适意，身是天地客。糟床不可乾，吟纸须强擘。花落若解医，有金费千镒。"}