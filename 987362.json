{"id":"987362","title":"绝交行","dynasty":"宋","author":"高斯得","text":"男儿独立天地间，太华绝尖一何峭。子房不肯下萧曹，伯夷本自轻周召。往来舞袖拂云霄，醉里扁舟凌海峤。凤饥肯向鸡求餐，玉洁不与蝇同调。山高路断客来稀，日晏廛空臂争掉。穷涂李白友俗人，岁晚杜甫交年少。前门长揖后门关，当面论心背后笑。云门轻与凡耳弹，夜光莫怪儿童诮。君平世弃政自佳，老子知希渠所要。人间对面九疑峰，未许冲风鼓无窍。"}