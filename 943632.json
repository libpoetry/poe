{"id":"943632","title":"长芦寺二首 其一","dynasty":"宋","author":"陈造","text":"梁帝号用儒，顾有佞佛癖。区区泥其粗，佛者宁汝即。矫矫只履翁，谈妙尘可析。冀上一言契，何意水投石。瓶锡翩然逝，北去甘面壁。有道恶惊世，应俗肯留迹。一时起诞罔，千载受诳惑。至今利涉地，传流何荒惚。渡江一苇尔，古今尚遗植。纷纷捕影徒，唱一和者百。远渡有浮杯，行空或飞锡。至人果善幻，几何异鬼蜮。世人堕邪蔽，徇虚不计实。我学谢傅韩，舣舟重唶唧。"}