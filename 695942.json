{"id":"695942","title":"王氏园看牡丹同唐民部仁卿作四首","dynasty":"明","author":"欧大任","text":"乌衣巷口问王家，池籞轻风一驻霞。抹摋长安春色里，南来犹忆曲江花。习池今在小长干，魏国传来紫牡丹。不用新红临水照，醉时还倒接䍦看。毫州只数薛家园，闻道延州红最繁。记得汴都三十种，尽归周国宪王门。洛中曾为看花行，綵槛移春尚满城。君自兰台称赋客，可令江左似东京。"}