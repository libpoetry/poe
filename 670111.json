{"id":"670111","title":"留别子与","dynasty":"明","author":"李攀龙","text":"从君几醉燕京酒，旧游花月回白首。相看零落眼中人，二子河梁重携手。忆昨青山坐西署，于今此事成不朽。交态萧条尔自谙，浮名惨淡吾何有。争道贤豪拥上林，华阳台馆尽黄金。长卿词赋徒壁立，曼倩佯狂合陆沉。平生得意向知己，常将颜色当同心。北望诸陵一拊髀，悲风千里来寒阴。春草如云覆四野，我行逶迟五其马。十载为郎愿已违，出门况复悠悠者。汉臣犹未老冯唐，每饭岂忘钜鹿下。岁晚江湖梦独遥，秋深鸿雁书堪把。"}