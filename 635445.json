{"id":"635445","title":"赠孔徵君","dynasty":"明","author":"成鹫","text":"住世不必丹砂床，清心寡欲岁月长。应世不必风云会，功成名遂身须退。遁世不必颍水滨，良田方寸无嚣尘。君不见墩山之下孔巢父，远溯尼山称鼻祖。出身事业继萧曹，中年归隐称三高。教子一经绍家学，二难矫若云中鹤。大儿仲谋次士龙，文章道德绳乃翁。我翁当今正黄耇，高风传遍时人口。晚年好道礼金仙，寻僧卜筑溪桥边。祇园布金推长者，閒来更缬东林社。玉麈风生四座清，地炉火热蚯蚓鸣。高谈话到日西夕，策杖归来问耕织。运筹声与读书声，灯下儿孙笑不停。尽道我翁真矍铄，地上行仙解行乐。井干桐飘一叶初，我翁寿考悬雕弧。朝来洗爵劝翁饮，沉醉风前花似锦。醉摘花枝插鬓边，参差笑倒东林禅。曰翁真似庞居士，了得心空须及第。一门尽入选官场，满床牙笏卜诸郎。留将选佛一句话，不妨独步还高誇。墩山看似寿山高，慧炬双辉长不夜。"}