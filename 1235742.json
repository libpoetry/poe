{"id":"1235742","title":"天台玉汉桥道院八咏 玉溪桥","dynasty":"元","author":"吴当","text":"玉溪浮采鹢，金锁贯晴虹。自是知津者，能成利涉功。几树枣如瓜，千年桃始华。渠通沧海水，门倚赤城霞。拣地循环种，名花取次开。藏春何待坞，按律且衔杯。天香生玉树，云影动琅玕。对酒惊春事，开门识岁寒。琴罢月生渚，鹤归松满坡。葺亭无尸牖，应是白云多。书从北阙上，文自北山移。樵牧俱生怨，耕锄已过时。秀出千黛螺，飞来半空雪。天光净渟渟，秋声来淅淅。山光分远近，云气异朝晡。过客俱能赋，开轩即是图。"}