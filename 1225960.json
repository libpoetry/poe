{"id":"1225960","title":"灵壁手印篇","dynasty":"元","author":"钱惟善","text":"汉香飞入乌孙国，踰白龙堆行绝域。万里穷愁天一方，曾驻鸣镳倚灵壁。灵壁亭亭立空雪，石痕不烂胭脂节。神飙吹影高撩秋，提云欲补中原月。穹庐作室墙以旃，佩环魂托胡歌传。当时双泪洒成血，血成碧色苔花坚。青冢相望去不归，归时定化黄鹄飞。千年恨隔毡城梦，汉使者过空沾衣。"}