{"id":"541860","title":"登盘山绝顶谒黄龙祠","dynasty":"明","author":"谢榛","text":"蓟北来游第一山，上连七十二禅关。人行巨壑泉声里，马度层崖云气间。石径萧萧松吹冷，万折千回临绝顶。钟响时传下界遥，鸟飞不到诸天迥。无劳汉使泛槎心，挥手银河能几寻。历历边城纷蚁垤，明明沧海一牛涔。老僧笑指烟霞外，此意沈冥谁与会。风生平地本无因，云点太清犹是碍。吊古踟蹰空石堂，黄龙西去杳茫茫。珠林不见菩提影，宝塔长含舍利光。壁尘拂去独留赋，下岭回看迷晓雾。放浪人间那复来，月明梦绕盘山路。"}