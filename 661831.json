{"id":"661831","title":"游侠篇","dynasty":"明","author":"郑岳","text":"战国贵公子，孟尝最称贤。食禄儗万乘，养士满三千。鸡鸣与狗盗，生死同周旋。信誓重然诺，服御斗芳妍。一言偶合意，不惜千金捐。后宫出绮丽，歌舞醉华筵。昼夜务经营，力折王公权。杀人报睚眦，道路不敢言。颓风一以开，延蔓弥八埏。汉网方疏阔，吞舟漏重渊。吴濞招死士，密置淆渑间。岂知真将军，轻车出蓝田。逆节竟锧斧，明鉴垂简编。"}