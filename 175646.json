{"id":"175646","title":"论俗·西村人渐归","dynasty":"宋代","author":"刘子翚","text":"西村人渐归，撑柱烧残屋。东村但蒿莱，死者无人哭。昔兹号富穰，被祸尤残酷。二三里中豪，丧乱身为僇。遗骸怅莫掩，饥鸢啄其腹。岂无平生时，意气凌乡曲。锥刀剥微利，舞智欺惸独。锦囊收地券，奕叶相传续。只今邻叟耕，岁岁输官谷。尔曹何专愚，人生固我欲。"}