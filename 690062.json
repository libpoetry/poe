{"id":"690062","title":"题画四首","dynasty":"明","author":"张宁","text":"龙虎风云际盛时，明良何事抗相辞。无端尽学巢由去，千古纲常欲付谁。天潢障缺落浮沤，混作人间万水秋。一自南华声漱起，至今汗漫未回流。群后从容揖逊同，鳏夫一举已徵庸。当时谟典应难考，直欲西寻太史公。内史功名振士林，东封车驾从登临。如何早拙催科政，不忘艰难畎亩心。"}