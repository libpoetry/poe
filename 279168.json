{"id":"279168","title":"西子妆慢·秋心似织，缫梦成丝。恍过栖霞红玉墓，依梦窗自度腔韵","dynasty":"现代","author":"周岸登","text":"迷鸟扑窗，乱蛬聒枕，梦绕非烟非雾。女萝山鬼语相邀，小姑祠、画桥东堍。风幡自舞。忾灵琐、栖霞旧住。税芝田、问洛妃尘步。仙期何许。年涯误。桂蠹芝焚，漫想骑鹤去。上清沦谪得归迟，伴月牙、露桃千树。骖鸾好句。楚风少、高唐休赋。掩瑶扉，怯听檐花细雨。"}