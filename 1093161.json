{"id":"1093161","title":"夜醉处晦山台明日和韵","dynasty":"宋","author":"韩淲","text":"高台梅先开，老意为兴起。何知寒事营，枥骥志不已。下视城郭居，莱芜欠耘锄。嘈杂复嘈杂，百年狐兔墟。惄焉如调饥，山阿休采薇。怨耶其非邪，且问竹外枝。仲尼杖何感，能叩原壤胫。今我其息黥，举身都是病。方来二三友，少敢话肝肠。纵云千日花，难著一夜霜。南渡诚草草，流落那忍道。吾人能几家，向来有诸老。"}