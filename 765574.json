{"id":"765574","title":"满江红 其四 醉饮史远公斋中有感，四用回韵","dynasty":"清","author":"董元恺","text":"天地茫茫，愁无尽、销愁无术。应只有、浇愁惟酒，不烦蔘术。花下频招松下鹤，盘中又检山中栗。料吾身、烂醉是生涯，须千日。梦欲醒，庄周漆。心常醉，刘伶匹。任挥毫草檄，请缨投笔。薄劣自甘糟粕劳，不才且入山林密。抚长锥、终岁处囊中，何由出。"}