{"id":"520611","title":"凤凰篇","dynasty":"明","author":"祝允明","text":"翩翩双凤凰，飞集南海傍。众鸟往从之，不弃老秃鸧。凤凰自飞来，只在海傍宿。人为天下祥，我为天下哭。凤鸣四海清，老鸧亦解啾啾声。老鸧无凤姿，笼中拘辱不得争。凤凰顾老鸧，相慰勿自伤。老鸧荅凤凰，凤兮知老鸧。老鸧只在草莽伏，物遇其类心凯康。但令凤凰联翩上阿阁，老鸧百岁没向江湖亦足乐。"}