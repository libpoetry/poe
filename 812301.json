{"id":"812301","title":"读梅宛陵诗集书后","dynasty":"清","author":"汤储璠","text":"二百年来无此作，宰相亦知公能诗。何不荐公立廊庙，粗官垂老犹苦饥。平生知己一永叔，谓公诗为《雅》《颂》遗。何不荐公使秉笔，为公作叙徒歔欷。或疑造物有成例，以韩匹欧郊况梅。郊也苦寒已如此，公欲无穷安得辞。当日公卿不知惜，即今宛水犹相思。景梅一亭万夫望，恨不起公歌《竹枝》。人谓诗以穷而工，我谓工诗而后穷。自古诗人多富贵，《雅》《颂》作者何雍容。间有孤生一枝笔，不与群雅相和同。驱使神鬼出奇怪，雕剜造化开屯蒙。江山涕泣诉真宰，恐千万年无鸿濛。然后帝乃降薄罚，捐除禄命称诗雄。使公稍能自贬损，登之馆阁声隆隆。公乃爱穷死不悔，君相欲福难为功。呜呼《大雅》久沦丧，齐鸣瓦缶轻黄钟。江河赖此为砥柱，倒障狂澜使勿东。万岁千秋有述作，何须与世问穷通。"}