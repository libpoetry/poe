{"id":"1115908","title":"赠致政杨孟坚宣德","dynasty":"宋","author":"杨时","text":"子云论荐有王音，陆贾年来老境侵。自守一官历三世，退令诸子分千金。平生器业成幽梦，白首功名负壮心。赖有新诗轻万户，未须投绂叹堙沉。广文官冷竟谁怜，空负才名四十年。萧散欲寻濠上侣，飞扬还作酒中仙。龙章绣绂荣何在，鹤氅纶巾静自便。遥忆濑溪风物好，胜游应不愧斜川。"}