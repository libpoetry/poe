{"id":"1252386","title":"荷花词，次韵周伯温参政四首 其一","dynasty":"元末明初","author":"张昱","text":"朝霞染得好衣裳，吹遍湖头风露香。身分可怜年纪小，纤腰一束郁金黄。少年惯服白朱砂，养得容颜故似霞。生长六桥杨柳岸，不知湖水是侬家。莫讶吴侬说靓妆，红绡贴体肉生香。夜来相伴绿荷叶，受用满湖风露凉。一种西湖与若耶，鸳鸯宿处便为家。秋房结得新莲子，便是当时藕上花。"}