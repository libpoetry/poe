{"id":"685375","title":"暮春杂诗","dynasty":"明","author":"贝琼","text":"世乱疲奔走，空伤万事非。塞鸿还北度，戎马未南归。乐土居人散，丰年野客饥。闭门风雨过，一径落红稀。不见春归路，倦登江上楼。五更愁听雨，三月惨如秋。寂寂紫含笑，嘤嘤黄栗留。无心自相恼，岂识老夫忧。四海尚风飙，千门转寂寥。传闻收土地，思见复征徭。节士心肝在，将军髀肉消。何时听野老，鼓腹颂唐尧。汎汎江湖上，悠悠宇宙中。一身常有患，万化本无穷。已觉丹砂妄，唯应白发公。沧浪还可濯，闲伴钓鱼翁。"}