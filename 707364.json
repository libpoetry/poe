{"id":"707364","title":"玉女摇仙佩 霜叶","dynasty":"明末清初","author":"王夫之","text":"云容初皱，鹦老梳翎，微露狸红丹咮。迤逦金风，轻寒不耐，心绪还如中酒。莫是怜秋瘦，贳韶光薄媚，春归还又。念一自、红药凋零，杜宇三更，啼血而后。拖逗得、伤心染就残痕，到如今消受。还想拒霜木末，蓼花江岸，晚艳于今未久。半折残虹，一湾夕照，却早送人僝僽。零落还知否，唯应伴、几叶淡黄衰柳。又恐怕、青娥娇妒，不肯留侬住，朱颜非旧。重回首，雨馀荒草堆红绣。"}