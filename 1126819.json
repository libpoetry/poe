{"id":"1126819","title":"神宗皇帝挽词三首","dynasty":"宋","author":"黄庭坚","text":"文思昭日月，神武用雷霆。制作深垂统，忧勤减梦龄。孙谋开二圣，末命对三灵。今代谁班马，能书汗简青。钓筑收贤辅，天人与圣能。辉光唐六典，度越汉中兴。百世神宗庙，千秋永裕陵。帝乡无马迹，空望白云乘。昔在基皇极，师臣论九畴。丘陵忽为谷，天地不藏舟。河洛功无憾，幽燕策未收。嗣皇朝万国，任姒正兴周。"}