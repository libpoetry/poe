{"id":"1038583","title":"题杨大年集后","dynasty":"宋","author":"张方平","text":"天上灵仙谪，人间秀气涵。朱弦清庙瑟，美干豫章楠。富艳三千牍，从容八十函。典纯追古昔，雅正合周南。温粹琼瑶润，滋醲稼穑甘。微中缄海蚌，巧处吐春蚕。璀璨龙宫出，精深虎穴探。机衡成臲尯，嵩洛入烟岚。寂忍修禅智，虚柔慕史聃。骥辕曾未骋，鸾驭不停骖。岩庙登何数，承明入独三。可怜经济意，旧客记高谈。"}