{"id":"643239","title":"谢南康张少府惠带","dynasty":"明","author":"胡奎","text":"南康少府休官日，三径黄花有佳色。寄来束带水犀文，令我腰围较宽窄。乌纱高帽白苧衣，系来稚子道相宜。入手御炉烟气重，知卿来自凤凰池。我亦平生爱疏散，可恨与卿相见晚。秋来消瘦苦耽诗，一日几回移带眼。湖鱼白白湖蟹肥，禾黍满田黄雀飞。秋水野航三十里，停云西望思依依。"}