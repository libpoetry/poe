{"id":"998471","title":"伯仲时德升用均父韵送德父守菑川邀余同赋","dynasty":"宋","author":"傅察","text":"妙龄擢秀如黄童，藉甚词林振古风。澜翻千载常在口，磊落万卷独蟠胸。不将龟筮论从逆，独向诗书有高识。琳宫乞得十年闲，可但新诗胜畴昔。一麾自诡治东莱，洗眼看公手重拭。疲氓按堵身暂休，黠吏垂头声不出。人言功效真卓尔，归近高堂浑含喜。喜公才气更难量，致君要著岩廊里。秋云漠漠向空飞，飒飒凉风生桂枝。马蹄又踏东川去，盘水洋洋可乐饥。我今作吏愧无补，梦寐林泉那得归。会袖手版付丞相，却扫庭闱戏綵衣。卜邻仅许依仁里，与子艰难共生死。钓竿伴我访沧溟，沮洳定无三尺鲤。"}