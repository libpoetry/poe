{"id":"1105027","title":"又赋","dynasty":"宋","author":"文天祥","text":"一病忽两月，蓬头夏涉秋。形羸心自壮，手弱笔仍遒。昨夜灯如喜，今宵蝶莫愁。问谁驱五疟，正与五穷谋。一病四十日，西风草木凉。倚床腰见骨，览镜眼留眶。倦策吟诗杖，频烧读易香。夜深排果饵，乞巧大医王。病里心如故，闲中事更生。睡猫随我懒，黠鼠向人鸣。羽扇看棋坐，黄冠扶杖行。灯前翻自喜，瘦得此诗清。骤雨知何处，一溪秋水生。苦吟肩鹤瘦，多病耳蝉鸣。隐几惟便睡，挑包正倦行。山深明月夜，乞我半窗清。寄兴逃吾病，吟诗老此生。风高鸿雁起，晴久鹁鸠鸣。野树辞秋落，溪云带雨行。晚凉便懒坐，移傍竹阴清。"}