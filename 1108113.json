{"id":"1108113","title":"次韵九日四首","dynasty":"宋","author":"刘一止","text":"九日佳名今古重，凤城秋色正明楼。厨供清酿香浮袂，恩赐黄花忆满头。千里风烟殊未恶，五亭吟啸不应休。明年归觐酬前赏，倘念衰翁尚四愁。怀绂欣临柳恽州，据床宁羡庾公楼。云横浦溆无重数，花绕岩峦最上头。诗遣羊何聊共和，语惊陶谢未知休。自缘风物撩人意，不为闲情作许愁。蒲团趺坐冷知秋，笳鼓声传出郡楼。阅世梦中知是梦，说禅头上更安头。邦君化得俱吟咏，居士年应赋莫休。只恐官梅能动兴，从梁江草唤人愁。向来风韵照清秋，气压元龙百尺楼。倒载时时忆池上，朝回日日醉江头。甘泉正念论思旧，辅郡仍推誉望休。勃窣媻姗老归客，赖公与酒得浇愁。"}