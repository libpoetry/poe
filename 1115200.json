{"id":"1115200","title":"谢叶叔羽总领惠双淮白二首","dynasty":"宋","author":"杨万里","text":"宝奁寡贡笑权臣，筠掩分甘荷故人。天下众鳞谁出右，淮南双玉忽尝新。未知丙穴果何似，只恐子鱼无此珍。敢遣腹腴劝年少，一杯端合寿吾亲。情知北味饮中瑰，暖律何缘到死灰。去岁海红犹间识，今年淮白不曾来。一寒尚有绨袍赠，双鲤仍随尺素回。厚禄故人书尽绝，只馀计相解相哀。"}