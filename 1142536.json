{"id":"1142536","title":"文书再报六月朔日食","dynasty":"宋末元初","author":"方一夔","text":"忆昔雨洗冬甲子，春来飞雪遍千里。老农雪谶古相传，一番春雪一番水。今年麦熟云成堆，并刀收敛疑寇来。自从入梅不见雨，田间热气飞黄埃。清台奏下邮传急，月蚀九分日蚀七。昨宵搥鼓闹如雷，素娥凭怒面漆黑。太阳室家怒相齧，东西不肯还宫阙。天公不肯目偏盲，又传日蚀林钟月。一笺夜拜东皇公，休作怪变惊儿童。愿分阴阳作平等，五日一雨十日风。"}