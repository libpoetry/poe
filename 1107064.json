{"id":"1107064","title":"初伏大雨戏呈无咎四首","dynasty":"宋","author":"邓忠臣","text":"大明放朝官避暑，长廊翛翛绝尘土。汉家宫殿敞千门，紫阁拖云洒甘雨。雷恲电笑洗蒸郁，荡荡青天滑流乳。忆昨三年田舍中，六月正服农家苦。岂望生还直旧庐，得见张晁说新语。初听钧天骤窃抃，正似声闻躩起舞。喜乘初凉与晤歌，不忧庭潦垫垣户。径携斗酒相就醉，更置双鲤充君俎。汗流龟趺如炊釜，蜉蝣飞空蚁运土。眼看纤云上太清，曾不崇朝八荒雨。金柔火老旱太甚，咀嚼冰雪如饧乳。丰隆列缺及时来，苍生解除焦焚苦。张侯不辞茅屋漏，倚柱长吟可人语。爱君豪猛为君和，抚剑悲歌终起舞。南城酒垆醅新泼，不独黄公当门户。满酤鸱夷极欢酌，细摘园蔬供鼎俎。突洽尘鱼生甑釜，十年都城困风土。不辞挥汗过三伏，败屋怯听滂沱雨。张侯作诗召清风，渴读如饮雪山乳。笑我形容太瘦生，我亦悔前用心苦。晁子迭唱亦起予，两人终日同堂语。奈何拘学技艺穷，跛鳖欲趁骕骦舞。魁然围腹贮文史，朝来气爽宽酒户。为君急置槎头鳊，缕翠霖红落雕俎。神龟不识烹鱼釜，生潜深渊长黄土。谁令误落鱼网中，白昼冥冥作雷雨。嗟予蟠然别旧隐，空岩无人滴钟乳。松菊满山胡不归，愿同妻子忍攻苦。长歌漫漫何时旦，起坐中夜私自语。茅茨十九漏如渑，谁知华堂醉歌舞。山中吾庐归去来，峰插翠玉朝南户。注目操刀必割时，尸祝何烦越尊俎。"}