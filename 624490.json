{"id":"624490","title":"宿海云寺与大牛上人","dynasty":"明","author":"谢长文","text":"秋雨夜始寒，霜钟湿云际。境幽念正寂，松冷声逾细。悠然孤榻中，了隔人间世。莽莽旦昼间，到此绝萦系。上人吾宗彦，静念参神谛。恒忆旧须眉，乃在端溪岁。一旦解儒冠，竟续空王裔。托钵烟海曲，挂锡香河澨。了此出世心，一往无留滞。初日发清晨，炉薰透衿袂。"}