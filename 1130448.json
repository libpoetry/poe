{"id":"1130448","title":"送僧三首","dynasty":"宋","author":"释慧空","text":"蜀川老觉家潼川，怀中交子是铁钱。三年听讲大慈寺，执卷问之不识字。三年参禅大隋山，盖龟劫火犹颟顸。瞿塘忽放铁船下，不问滟滪堆如马。逆风使过荆湖南，焦荔林中来放憨。同风莫倚闽与蜀，饮水更须防蛊毒。支提天冠千眷属，龟山蔡柳两尊宿。总在参禅屋角头，开眼光光互相烛。参禅自是云水俦，四顾坤维有高躅。胜妙光中不肯留，六六要明三十六。当其行，歌一曲，春草青兮春水绿。东山老矣夫何言，纵有言兮不堪读。东山送人只一句，才拟钦承喝出去。而今更向纸上求，大似因鹰拿死兔。猷禅猷禅知不知，坚坐守之无了时。趁取西风霜未落，泐潭百丈在江西。"}