{"id":"292372","title":"霓裳中序第一·寒山寺晚眺用草窗韵","dynasty":"现代","author":"张仲炘","text":"江村翠嶂叠。寺寂庭深空乱叶。天际朔鸿阵结。正孤棹剪波，疏钟催月。芦花喷雪。带冷烟，吹恨吟箧。寒山去，尘昏素壁，把笔共谁说。幽绝。醉歌还咽。树影飐，斜阳黯灭。江郎长是赋别。泣洒银屏，梦断金玦。旧欢人仨缺。忍再舞、山香怨阕。销凝久，一星渔火，倦对引庄蝶。"}