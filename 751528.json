{"id":"751528","title":"卫辉朝阳寺","dynasty":"清","author":"夏诒钰","text":"城南古寺鹤守扉，西风飒飒吹我衣。横塘一径夹寒水，落叶与人争路飞。双桐拔地云千尺，老桧年深根化石。松寒竹瘦古僧癯，入门一笑斜阳白。石泉松火茶味清，秋花媚客深幽情。一房山翠芸窗碧，幽禽古木鸣秋声。愿学无生求妙證，古佛垂眉僧入定。满天明月照禅心，赠我归途一声磬。"}