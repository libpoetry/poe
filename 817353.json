{"id":"817353","title":"和友人游仙杂诗","dynasty":"清","author":"戴亨","text":"年来踪迹但支离，世味人情老渐知。材与不材堪自处，道非常道觅吾师。鸾音鸿爪同消息，老屋荒江阅岁时。笑看蚍蜉尘垢里，熙熙攘攘欲奚为。三才相盗复相媒，消息人间莫浪猜。识得蟾精随月满，直教龙女献珠来。井轳倒绠牵泉脉，犀火灵潭照蚌胎。另立乾坤身再造，伫看名姓列丹台。先天一气叩关元，窅窅冥冥大药存。颠倒乾坤成泰象，往来离坎立玄根。狂澜海底探蛟穴，逆水滩头过剑门。送得真人归洞府，温风桃熟武陵源。闻说仙人十二楼，琪花瑶草秘神州。身探月窟金初现，手挽天河水逆流。沧海露凝珠颗润，蓝田风暖玉苗秋。万灵呼吸皆从令，不让卢敖汗漫游。遐思未遂赤松游，大道虽闻不解愁。荏苒光阴惊逝水，飘零天地感浮鸥。襄王绮梦怀神雨，嬴女箫声隔凤楼。羡杀瑶池陪宴饮，蕊珠宫里露华秋。人间天上事如何，谩道黄姑别恨多。自有鹊桥通碧落，不教织女隔银河。彩云结绮成华幄，玉露凝珠坠锦梭。从此星垣罗袜敛，岂烦岁岁久淩波。"}