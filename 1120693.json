{"id":"1120693","title":"次韵季共和相之前作二首","dynasty":"宋","author":"周紫芝","text":"谁从玉阙蓬莱殿，吹下仙人萼绿华。风急有时翻柳絮，月寒无数著梅花。时开病眼看三径，胜着青衫趁两衙。欲煮南屏山下雪，问谁能点老谦茶。雪意鬖鬖整复斜，似人霜鬓不胜华。只今瘦骨攲风帽，空忆寒江钓浪花。妙舞正看回激楚，两峰旋欲战彭衙。不将盐絮轻相比，似我南窗玉色茶。"}