{"id":"566617","title":"湘竹一妙管付截坏其顶文","dynasty":"明","author":"徐渭","text":"武侯败街亭，马谡违节制。兵颖迥不同，大小俱是事。兹管湘中来，百中其一耳。有如玳瑁鱼，脑血径弹子。又如鸾与鹤，顶发杨梅紫。全体匪不华，独此犹觉异。讵可拘尺寸，但须存纹绮。畏炎不得行，付托昧厥旨。举刀一铿然，颠落不可止。持归以复予，鱼鹤不成理。对之一捧腹，削圆方竹比。"}