{"id":"504335","title":"徐原父画梅歌","dynasty":"明","author":"李昱","text":"座客且莫諠，听我梅花歌。古今画者岂不多，俗工柰此幽绝之花何。花光道人得三昧，标格孤高出尘外。后来继之复何人，画师敛手看前辈。汤叔雅杨补之，我尝按谱搜瑰奇。或如蜂腰绕屈干，或若鹤膝行高枝。或如蟹眼竞的皪，或若兔耳相参差。阴阳向背合造化，攒三簇四何葳蕤。眼看变态不可测，记一忘百空尔为。寥寥数百年，寂寞江村树。乾坤尽埃尘，伊谁重毫素。人间不是无梅花，无人识得梅花趣。山阴老王腹如蟆，能写千朵万朵之繁葩。权门挟势求不得，徘徊怅望扼腕生咨嗟。九里山中草堂窄，手种梅花动成百。有时疋纸戏作推篷图，老干新捐隘春色。寻常更有梅花船，系在鉴湖之濆柳姑之庙前。夜半酒豪诗兴颠，绕湖撑遍十顷玻璃天。金华徐君亦有梅花屋，终日关门媚幽独。西湖东阁座上亲，庾岭罗浮眼中熟。三年落笔始一挥，观者已觉心神飞。达官名流得真迹，珍藏箧笥生光辉。有时写墨梅蕊，玄霜点注雪色纸。三十六宫貌如玉，风流却让昆崙美。有时作红梅花，鹅溪绡上碎染天台霞。艳如玉环醉夘酒，炯如姑射餐丹砂。有时画钓潭影，横枝下浸沧波冷。老龙屃赑蟠水鳞，夜半熟眠呼不醒。有时画出墙梢，孚尹玉气春风淆。佳人日暮翠袖薄，独倚脩竹当林坳。有时写雪后容，清绝但无比。玉瘢数点春自生，铁骨一梢僵不死。有时写风前景，满地还飘零。粲如鱼鳞嗅不腥，纷纷点破莓苔青。有时或写烟中骨，彷佛倾城在林樾。隔帏遥见李夫人，灯下玉容终恍惚。有时或写月下魂，巫阳招得来黄昏。缟衣能歌绿衣舞，月落参横何处村。王君笔底纵横处，意匠分明与神遇。遂令海内人题诗，碎锦零珠不知数。忆昔君尝求我吟，一别风雨江湖深。十馀年来乏佳句，今日为君劳寸心。许坛高筑临无地，立呼四友来参侍。前驱陈玄后陶泓，楮生毛颖还同至。山根水涯开几株，南枝北枝春有无。搜梅之精擿梅髓，旧怀新赏成须臾。金华之山鉴湖水，山有奇峰水清泚。王徐写梅伯仲间，况复清高亦相似。王也骑龙叩天关，五云之中唤不还。平生画梅得真诀，置在二十四风花仙之上班。徐也少年今白首，能事无能出其右。世人唤作梅花徐，剩有香名吹不朽。何水部，杜拾遗，老夫赖尔相提携。寻花索笑往何所，梦中着屐行春泥。岂不闻凌风之台，郤月之观，岁莫之伤，春愁之乱。二老乃是诗中豪，其馀作者李与桃。桃红李白徒烂熳，风韵岂似红梅高。林逋处士请回驾，暗香疏影非真画。画本无声诗有声，诗人几许浪得名。我欲寻君牧羊洞，自取瑶琴作三弄。复念人间知者希，梅梢月色谁能共。三弄亦不尽，离思纷如云。问天乞借骊珠一千颗，置在白玉盘中持赠君。赠君君莫违，什袭当爱惜。诗因君画始霶霈，画得吾诗倍辉赫。朝来隐几已忘言，更向孤根寻太极。花神有灵应笑我，此翁也有梅花癖。老翁之癖因作歌，苦被风骚互推激。湛卢豪曾欧冶重，绿螭紫燕孙阳识。我歌不求众口誇，我才不倚千夫敌。但恐为花漏泄春消息，花神上诉天为嗔，六丁下取飞霹雳。"}