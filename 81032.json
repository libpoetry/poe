{"id":"81032","title":"简谭德称排闷","dynasty":"宋代","author":"陆游","text":"动舆骨相称山岩，自要闲游不避谗。锦里先生为老伴，玉霄散吏是头衔。探春苑路花篸帽，看月江楼酒满衫。惟恨题诗无逸气，媿君阵马与风帆。世事何知与愿违，十年高卧看群飞。猎围花市无人问，渔艇烟村有梦归。银烛焰长摇酒浪，宝刀佩稳压戎衣。君看白首寒窗客，侠气纵横亦未非。"}