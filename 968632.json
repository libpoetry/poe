{"id":"968632","title":"酹江月 其四 乙未中元自柳州过白莲","dynasty":"宋","author":"赵师侠","text":"晓风清暑，映湖光如练，山光如染。十里荷花香满路，飞盖斜敧妆面。一叶扁舟，数声柔橹，陡觉红尘远。六桥三塔，恍然图画中见。因念当日三贤，两山佳处，应也经行遍。琢月吟风无限句，景物随人俱显。贺监风流，玄真清致，我亦情非浅。渔蓑投老，利名何用深羡。"}