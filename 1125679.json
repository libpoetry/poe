{"id":"1125679","title":"送郑宣抚三首","dynasty":"宋","author":"郭印","text":"棹发嘉陵即帝庭，山川草木若为情。忠嘉但有三千牍，威爱犹传十万兵。天象共符虚右席，坤维一带失长城。西南所系安危大，何止雪山分重轻。凛凛风霜镇玉关，文经武略自优闲。蟠胸浩气吞云梦，盖世英名重泰山。忧国屡形诗句里，折冲长在笑谈间。四川父老攀依切，犹问牙樯几日还。朝路年来似奕棋，惟公出入倍光辉。昔时裴度临轩遣，今日曹参促诏归。蜀栈云横星骑动，楚江天阔锦帆飞。祇应太史朝朝奏，迤逦台星近紫微。"}