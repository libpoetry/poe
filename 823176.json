{"id":"823176","title":"金缕曲","dynasty":"清末近现代初","author":"赵熙","text":"四壁秋虫叹。似栖栖、衰年才尽，病贫伤晚。伴我愁心无眠夜，思妇劳人合传。又凉雨、声声河满。老去匆匆神州路，甚涛头、尚喷鱼龙战。风信黑，海无岸。九霄封事三更半。记归轮、谯楼挂月，御河南转。晓约酒人城西去，石景戒坛僧饭。忽落叶、一身天远。短剑床头苍龙吼，哭荒鸡、小拍秦王犯。天又曙，数声雁。"}