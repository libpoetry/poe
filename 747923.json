{"id":"747923","title":"题朱仁奉先生印草","dynasty":"清","author":"夏子龄","text":"先生不佩六国之相印，亦不愿封万里之通侯。黄金斗大那用悬肘后，但愿手持寸铁剔抉唐宋刻画秦汉摹商周。我昔从师游之无不识童蒙求。先生口授兼指画，案上累累落落堆琳球。方圆凹凸宽短修，位置妥帖如山邱。小者密致大雄杰，胸有成竹无全牛。砉然使刀如使笔，直似神禹龙门凿石分河流。须臾忽作龙蜒蜿，又似仙山风雨离合来罗浮。纵横变幻缥缈不可测，但见霏霏玉屑青毡稠。娲皇炼就五色石，红泥著纸蟠文虬。鱼龙欲走蝌蚪跃，力出字外锋中遒。我亦废书叹奇绝，先生得意不我尤。烟云易过眼，今已十四秋。南山石烂古铜朽，雪泥爪印飞鸿留。丹云万朵已成帖，命我纸尾书长讴。师云颜回亦可铸，我愧宰我难雕搜。作诗恐聚六州铁，见谱胜获千金裘。噫，邈斯贾蔡不复作，秦篆汉隶幻灭如浮沤。先生好古精意泐金石，会见珊瑚铁网争相收。"}