{"id":"807422","title":"琐窗寒  初春和云臣韵","dynasty":"清","author":"陈维崧","text":"雪洒红窗，雨敲碧瓦，晓寒偏紧。莺簧生涩，不似旧时淹润。记前春、城南水边，内家车子绡成阵。只新年节候，连阴做暝，误他花信。点尽。安仁鬓。拚满幅春词，秦灰同烬。纵然墨淡，还有啼红堪认。况如今、苔花小笺，誓成乌鲗犹隐隐。最难忘、梅月朦胧，不耐施脂粉。"}