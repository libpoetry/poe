{"id":"1128391","title":"芦山寺","dynasty":"宋","author":"舒亶","text":"云山流水水中山，尽日青藜共往还。更向僧房看图画，不知身在画图间。别开小径入松关，半在云间半雨间。红叶满庭人倚槛，一池寒水动秋山。昨日南山今北山，山南山北几时还。世人只道僧閒好，未必僧閒似我閒。老来漫有爱山心，酒少茶多却不禁。一夜上方攲客枕，隔窗自伴冷猿吟。山水连村不见村，冥冥细雨湿黄昏。秋山咫尺无人到，须信閒人不用门。山空水落见遥村，取次人家只隔云。一阵西风雨中过，溪头笑语陇头闻。江云扶雨暖溶溶，来往东西只信风。早晚晴阴浑不定，青山半在有无中。鹅鸭相呼初出田，昏昏云日澹平川。寒云数簇山南北，不见人家空见烟。"}