{"id":"816761","title":"村居","dynasty":"清","author":"董兆熊","text":"匿影空村里，招邀绝辈朋。秋风生野稻，夜雨长湖菱。水阁清无热，山厨澹似僧。静中喧聒耳，门外落鱼罾。兵动半天下，渐行江以南。羌村归杜甫，精舍辟罗含。鹤唳惊寒早，蛩吟吊梦酣。洞庭秋色老，犒敌趁黄柑。东冈有田舍，云是隐君门。障日借邻树，避人居远村。用悭囊讳涩，汲少井难浑。吾欲从之往，相依长子孙。垂杨维短艇，旁郡避兵来。晚饭拾山果，行衣上水苔。孙孤为儿死，屋彻想田莱。笑谓诸邻曲，生存且一杯。"}