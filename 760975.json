{"id":"760975","title":"月下笛 戊戌八月十三日宿王禦史宅，夜雨闻邻笛感音而作和石帚。","dynasty":"清","author":"郑文焯","text":"月满层城，秋声变了，乱山飞雨。哀鸿怨语。自书空、背人去。危阑不为伤高倚，但肠断、衰杨几缕。怪玉梯雾冷，瑶台霜悄，错认仙路。延伫，销魂处。早漏泄幽盟，隔帘鹦鹉。残花过影，镜中情事如许。西风一夜惊庭绿，问天上，人间见否？漏谯断，又梦闻孤管，暗向谁度。"}