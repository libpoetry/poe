{"id":"1114897","title":"蓬溪道中所见","dynasty":"宋","author":"李新","text":"筠舆百曲篆溪湾，润麦催花小雨悭。鶗鴃弄声知境静，鞦韆垂影见春閒。一生瘦骨几随鹤，万事无心却爱山。为濯小槽收重碧，扫除东阁待翁还。诗情冷落接坰荒，鸟语钩辀伴日长。山馆花烦蜂蜜重，溪桥雨润燕泥香。鄂君被暖春回帐，犬子琴閒月到床。醉里要归何处是，无功犹解记吾乡。"}