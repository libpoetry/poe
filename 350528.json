{"id":"350528","title":"雪梅香·题朱强村侍郎校词图，用集中韵，兼寿其七十有二","dynasty":"清代","author":"程颂万","text":"倦游极，涧亭扫叶听樵风。聒词仙清些，扶轮觑起衰慵。高格争推百年近，互仇间索古人空。苦吟望、旧月承平，讯阻归鸿。匆匆。憺将夕，学士微云，抹向何峰。画泪无凭，只拚墨替鹃红。四稿吴窗梦还续，几人屠觯酒频中。秋芳永、索侑弧辰，低和霜钟。"}