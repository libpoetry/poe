{"id":"1121868","title":"富相公挽词五首","dynasty":"宋","author":"范纯仁","text":"河岳神灵降，唐虞景运开。致君优圣域，跻俗在春台。天上台星坼，人间梁木摧。霜风咽笳鼓，断续送馀哀。二纪经纶业，三朝翊戴勋。忘身裨庶政，忧国见遗文。东閤散群彦，北邙归大坟。邦人仰旟旐，洒泪向寒云。千龄遭际盛，五福始终全。还政周星纪，怀忠入夜泉。华夷思旧德，河洛绕新阡。空有云亡叹，何由止逝川。皇天不慭遗，圣制极哀荣。辽海千年去，明堂一柱倾。赤松违素志，白日闭佳城。康济无穷事，皆为后世程。北走单车驯猰貐，东徂万室活饥羸。谋深先帝承祧日，功在仁皇与子时。英气不随钟漏尽，高名长与日星垂。登龙孤客怀知遇，恸哭秋原欲诉谁。"}