{"id":"1130446","title":"东山到温州仙岩览安楞严姚郎中故事安初读楞严经破句悟道后接姚郎中以梅潭水声悟道东山拈云大小郎中可惜埋向仙岩山中遂说偈仍赠仙岩监寺","dynasty":"宋","author":"释慧空","text":"一句浑沦忽击开，银山铁壁绝纤埃。至今千尺雷霆水，大与姚郎雪屈来。休于言下觅玄微，去却人间是与非。得意不从头上过，摩诃衍出祖师机。港口呼舟载月行，月中回首望岩扃。直凭悬水通消息，莫作中宵风雨声。"}