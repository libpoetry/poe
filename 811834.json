{"id":"811834","title":"闰中秋谒翁叔平先生，归后俞调卿以所和诗见示，依韵奉简二首","dynasty":"清","author":"刘继增","text":"尚湖烟水足清游，容与西泾一榻留。消渴马卿常慕蔺，怀归王粲倦依刘。蘧蘧梦境隍中鹿，泛泛渔人岸上舟。最是后凋松柏好，满天落叶不知秋。催诗小雨入城来，座上欣瞻霁色开。未拟围棋输别墅，且从初服赋天台。遣愁应有《高僧传》，望古宁无国士才？欲傍层楼事宏景，西山猿鹤莫相猜。"}