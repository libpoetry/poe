{"id":"693416","title":"病中遣怀四首","dynasty":"明","author":"苏葵","text":"病倚藤床雨气清，曲肱有梦到朱冥。年来老马知无用，纵遇孙阳也不鸣。白首知休便可休，江波东去不回头。延禧旧事无人话，徐孺亭前草自秋。谁道吾无安乐窝，吾窝不小洛阳多。铁桥流水山深处，草碧花香鸟自歌。满地溪山归去来，人间添个钓鱼台。老夫不照羊裘影，五月荷衣自样裁。"}