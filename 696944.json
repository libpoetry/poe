{"id":"696944","title":"杂题画景三十一首 其三十","dynasty":"明","author":"祝允明","text":"落日采薇归，萧萧两布衣。尔来人采少，春雨长顽肥。灵岩好个景，凿得不成山。人自要头白，山头也会斑。秋浸具区天地寒，老崖垂脚怒龙蟠。仙人夜半骑龙去，木客潜窥古灶丹。断崖横截傲崇冈，风叶满林斜日黄。十岁采薪多伴侣，不知翁子有他肠。江曲柴门日自关，夕阳舟楫断萍间。寒流远近长如玉，流过渔矶便不閒。五月江湖风雨多，钓矶平没夜来波。深林中有扬雄宅，莫怪时人载酒过。云母薄梳青石发，水花肥点碧荷钱。树根一坐空山老，不许时人问岁年。赤城霞断逗秋晖，阊阖风高不耐衣。极目水天无了际，先生何处朗吟飞。滃合浮云晚放晴，溪山相照寂无声。不知问字人何处，门外孤舟尽日横。面面青山曲曲溪，流云易度石墙低。苔生任把门踪合，鹤返容教树杪栖。琅琊台顶太山杪，我欲去登须御风。稽首东皇拱双手，金乌高捧一轮红。烂银盘圆一千里，白玉髓喷三万重。老蛟背驮龙女泣，百斛宝珠抛海东。霞捲夕阳天外天，抗风疏柳几枝偏。抛将湿网坡头晒，且旁网边乘醉眠。暗崖悬立玉龙飞，怒蹴层冰万马齐。半夜哀音和空谷，愁翻木客唤猿啼。玄文草罢坐川湄，川与心同清静时。此地可忘新汉事，莫将轻易与人知。溪桥回转鸟声微，杖屦萧萧两布衣。不是耕夫出莘野，秋风落日采薇归。老石空林了此生，一江秋水对人清。扁舟若为求鱼出，莫向茆亭脚下行。柳风欺水细生鳞，山色浮空澹抹银。总道江南风景好，从前都让罱泥人。天空地阔偶相逢，散漫寒流砢閜松。不用方舟细商略，到头岐路总难同。花满百花潭北庄，无人同出碧鸡坊。因风竹叶浮巾翠，落地松花上屐香。寂历茅堂草树深，隐居踪迹杳难寻。直应独自携琴去，小答松篁太古音。覆有高林载有苔，石公木客可参陪。山居事业略完具，只是无人肯入来。破屋依依寂寞滨，千山头白树存身。洛阳县令曾知否，中有饥吟僵卧人。阔屦宽袍顶不巾，天和拍拍面浮春。横拖杖子前山去，知是人间不吏人。秋水浮船五尺深，也无情事到讴吟。十年荡桨无人问，却有飞鸿识我心。溪林元不择人清，自少人来向此行。若使行人多此处，谢安何必有高情。岩谷空明溪水冷，高人据梧目若瞑。行留坐卧都不省，短发长风弄疏影。桃花柳花覆春洲，燕儿鱼儿迎客舟。青天白云紫翠嶂，虚桥小浦回环流。吟诗写画似参禅，不向他人被里眠。生公堂前点头石，天平山上白云泉。曾到和宁市上来，江山满壁照人开。都输此幅丹阳景，回首烟花暗凤台。柳娘标格重经眼，玉屑珠尘满扇头。彷佛和宁街上见，桃花杨柳障春羞。"}