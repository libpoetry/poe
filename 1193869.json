{"id":"1193869","title":"履道西门二首","dynasty":"唐","author":"白居易","text":"履道西门有弊居，池塘竹树绕吾庐。豪华肥壮虽无分，饱暖安闲即有馀。行灶朝香炊早饭，小园春暖掇新蔬。夷齐黄绮誇芝蕨，比我盘飧恐不如。履道西门独掩扉，官休病退客来稀。亦知轩冕荣堪恋，其奈田园老合归。跛鳖难随骐骥足，伤禽莫趁凤凰飞。世间认得身人少，今我虽愚亦庶几。"}