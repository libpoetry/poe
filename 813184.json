{"id":"813184","title":"读《五代史》杂咏三十九首","dynasty":"清","author":"张晋","text":"洛阳迢递路间关，瞻顾园陵岂再还。飞去不知何处乐，一时流涕纥干山。锦囊负矢马前来，意气当年亦壮哉。解道伶官能坐困，何缘驻马问愁台。阉宦如公信楷模，丹心耿耿岂容诬。元凶未灭称尊号，毕竟吾王负老奴。赭黄着体笑当年，愚愎公然号大燕。袛见主人曾避客，不闻尚父也郊天。老将知兵未是夸，夹城一战势槎拿。军中只说周阳五，刺史何曾到野叉。铁枪气压斗鸡儿，三日真符克敌期。暮晋朝梁人不少，有谁肯学豹留皮。妖人治第博陵坊，野鹊黄蛇尽兆祥。不道后来西宅里，揕胸空欲啮云郎。提兵绕栅讶高呼，无槊凭陵意气粗。我亦沙陀求穴者，曾储肥肉犒军无。旧事何劳问建丰，山人省女太匆匆。宫中正自夸门望，岂有黄须是阿翁。妆奁满喜值无多，命本由天奈我何。马上一囊依旧在，抽刀枉自逐容哥。郭门高竟负恩私，楼上先将一矢遗。余骨焚时烦乐器，果然终始不相离。俳优殿上尽情歌，绝倒诙谐此辈多。切莫啮人纵儿女，同光原仗敬新磨。角抵还将重镇酬，将军建节已堪羞。如何收得伶奴者，也向官家乞二州。飧酪还能解渴无，绛霄廊下莫长吁。他年更上徽陵望，寒食谁持饭一盂。华阳鹤氅学萧闲，门地虽高岂足攀。忘却此身本痴物，反将虫豸笑任团。厚葬何曾到九泉，摸金校尉不相怜。休将白骨求神庇，风雨干陵亦偶然。逆谋原不比泉鸠，轻薄浮夸一旦休。试问苍黄床下伏，可曾厌铁在心头。挝击庭前未及防，由来鸟尽合弓藏。九原若与安公见，切莫重新问潞王。凤翔兵变总由天，死不相从志已坚。却笑伶奴安十十，结欢苦费五条弦。李严已困孟知祥，仁矩今看拜董璋。何似七郎家里住，无多残肉意难忘。三珠嘉兆又成空，胆堕那禁计更穷。独有举家焚死日，未将神语问张蒙。卫州往事剧堪哀，转眼黄龙去不回。一样负心君莫恨，杜郎原效石郎来。衣领藏书悔已迟，牙筹数毕罪何辞。可怜十万横磨剑，赚煞当年大眼儿。天子如公作得无，兵强马壮笑区区。不因两箭夸神验，安得幡竿误铁胡。长枪大剑毛锥子，将相□□议论新。会饮不愁为手势，座中原有姓阎人。漫向天池卜纸钱，秃疮跛脚总无缘。也知不及张生铁，却害生灵三十年。国中近事欲言难，得祸何尝为腊丸。肯负永陵一抔土，千秋休议肉台盘。无才无德剧痴顽，家国争□付等闲。底事人钦长乐老，死时犹欲比尼山。长江天堑失藩屏，江上舟师似列星。只待画江为界后，始知原是小朝廷。车书混一势难全，鼾睡那容卧榻眠。闻道衣夸天水碧，不堪回首忆当年。微服闲游任所之，尖巾裹首状如锥。□□狎客工嘲戏，独有嘉王是酒悲。一曲甘州妙入神，龙船画舸耀江津。看他轻薄成何事，那不终为入草人。兵出无名倩蜡丸，汴州赐第压河千。国亡已兆长春节，回首桃符不忍看。指挥如意逞风流，股栗何曾展一筹。更笑世修降表者，成都不独有谯周。歌词慷慨记依稀，三节还乡挂锦衣。喜煞座中诸父老，看他草木亦光辉。大罗仙境杳何方，受册还须拜宝皇。眼底已无春燕影，帐中惟贮一归郎。万里降王执梃来，素衣白马有谁哀。朝廷自是恩如海，肯赐刘郎酖一杯。衣遏手迹绣如新，道上□□劫四邻。一事合呼高赖子，逢人称帝便称臣。河东兵甲势全摧，尚抗王师不肯来。怜尔区区非叛者，不妨生路暂时开。"}