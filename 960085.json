{"id":"960085","title":"水调歌头 其二 上饶送程伯禹尚书","dynasty":"宋","author":"侯寘","text":"凉吹送溪雨，落日散汀鸥。暮天空阔无际，层巘绿蛾浮。上印初辞藩寄，拂袖欣还故里，归骑及中秋。倚杖饱山阁，回首翠微楼。一区宅，千里客，旧从游。甘棠空有馀荫，谁解挽公留。翰墨文章独步，富贵功名馀事，当代仰风流。暂蜡登山屐，终作济川舟。"}