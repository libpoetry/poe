{"id":"356590","title":"齐天乐·金铃犬吠笼鹦睡","dynasty":"清代","author":"项鸿祚","text":"金铃犬吠笼鹦睡，纱窗骤添寒绪。斗帐围香，篝灯倚暖，预觅探春新句。吟情正苦，更索索疑风，萧萧似雨。谩捣红冰，相思却到断肠处。东阑有人步玉，恨铺平藓径，好事偏阻。雁阔书稀，乌栖檐静，冻涩五更更鼓。才听又住，怕压损阶前，小梅一树。向晓开帘，漫天都是絮。"}