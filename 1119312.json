{"id":"1119312","title":"以新凉入郊墟为韵简叶孟我丈","dynasty":"宋","author":"陈耆卿","text":"日月不相贷，四序如昏晨。话秋即秋随，化工一何神。今年既悲秋，明年复怀春。人心有去来，天道无故新。警夜听鸣蛩，聒午闻啼螀。不知谁使令，万态俱悠扬。宋玉辩已非，欧阳赋何忙。正念有冰壶，日日如此凉。世事如车轮，可旋不可执。得者未须歌，失者何劳泣。我观人心躁，甚如西风急。役役几时休，山林可深入。平生一饱足，大宴非珍肴。秋月拓绮罗，秋风奏笙匏。问此有何乐，无乐乐乃高。琴书足匡坐，干旌谢在郊。萧散不耐事，常甘宾客疏。不见叶夫子，我心却踌躇。愿勿寒前盟，相从带经锄。羲黄未埃尘，周孔不丘墟。"}