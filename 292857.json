{"id":"292857","title":"齐天乐·黄帘绿梦秋无数","dynasty":"现代","author":"张采庵","text":"黄帘绿梦秋无数，萧萧趁凉飞渡。破月三更，颓坟七尺，添得沉魂低语。星星黍黍，又青碎游燐，欲行还住。照影寒光，土花湿染夜来露。前身是兰是杜。便灵根腐尽，重托微羽。草际招寻，墙阴祝咒，至竟漂流何处？当年绣户，问纨扇新裁，素风知否？且去呼灯，客窗常念汝。"}