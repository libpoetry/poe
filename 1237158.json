{"id":"1237158","title":"行路难二首","dynasty":"元","author":"袁桷","text":"桑乾岭上十八盘，赫日东出红团团。回首平田树如发，北去沙石何弥漫。青帘高低知客倦，劝汝一杯下前坂。马蹄护铁声琮琤，帖石朱阑列危栈。度岭林昏泊官驿，冰涌虚泥踰五尺。马行犹知泥浅深，重车没踝路莫寻。敝裘蒙茸苏季子，两足重趼行不已。一朝佩印何累累，列鼎腥膻夸国士。班生远出玉门关，被甲夜度随黄间。飞沙击面燕颔失，晚望落日思生还。书生守株灯火勤，终岁不通南北邻。一朝安车入关内，老不能言愿求退。"}