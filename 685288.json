{"id":"685288","title":"内阁赏芍药二首","dynasty":"明","author":"王鏊","text":"药阑正对禁城幽，诏使先春特地修。便觉恩光生叶底，旋添颜色上枝头。仙姿不负持杯赏，胜景还须著句搜。花下几人今日醉，日斜欲去更迟留。张席阶前对凤池，天香还发去年枝。春归禁地偏应早，花到今年分外奇。锦幔不收风力软，玉盘频昃露华滋。扬州胜事何须说，黄阁今成几卷诗。"}