{"id":"506733","title":"白鹿","dynasty":"明","author":"杨荣","text":"古称瑞鹿真奇特，千载为苍始为白。只今牝牡自天成，并毓小麑皆雪色。斯实吾皇圣德纯，四方八表俱回春。产兹素质表神异，胚胎便觉超凡群。金精降灵天所锡，百兽珍奇孰能匹。贡来玉陛殊未知，立近瑶台恍难觅。乃知造化之所为，欲与彩凤同来仪。小臣作歌献丹扆，愿续文王灵囿诗。"}