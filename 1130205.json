{"id":"1130205","title":"云庵生辰十一首","dynasty":"宋","author":"释德洪","text":"今年十月十六日，老汉行藏世不知。石女梦中无死地，空花落后记生时。无声三昧重闻举，入骨风流说向谁。妙叶当机休拟议，电光翻影不容追。一句全提离死生，如今非住昔非行。若知此老无今古，便解临机透识情。满院松声霜后好，十分山月夜来清。儿孙要识吾宗旨，只个金刚瞎眼睛。多宝重来应为法，塔中全体不鲜陈。却思平日分身集，何似今朝一句亲。略露爪牙藏理窟，不留影迹走机轮。丛林欲问南阳事，我是耽源老应真。一切智虑不及处，旷劫无明坏灭时。顶相后常光照曜，髑髅前略露风规。根尘不敢覆藏者，生死那能染污之。消汝去来颠倒想，共瞻遗像入追思。十月月团光到晓，蛮烟瘴雨卷晴空。石门想像同袍集，珠浦行藏异类中。钵饭荐陈虚坐设，垆香拜奠与谁同。曲高唱独知音少，鲸浪粘天地脉通。不落思惟离圣凡，令君觌露见云庵。平生不许当头道，今日重闻称性谈。老鉴三机酬跛偃，洞山一半肯云岩。我无奇特报恩德，九死归从瘴海南。面目分明画里传，浑如父母未生前。此真若信同十智，三要方知具一玄。无语临机成渗漏，粗心开口堕情缘。老儿今日亲分付，不写题衔款识全。空庭丛橘半垂黄，绕屋畦蔬又著霜。山县人归输井税，麦田雪后纵牛羊。意行门径欣来客，背负茅檐爱夕阳。今日故山成怅望，鸟残红柿忆分尝。云庵化去二十载，今日重闻说法音。觌露全身太分晓，森罗万象自平沈。攀缘路绝无生死，栽接情忘透古今。此老伤慈真故态，依前饶舌老婆心。大地无一法可见，云庵露万象中身。顽空消殒明方极，肉眼遮藏觑不亲。苦口老师归寂日，知恩弟子庆生辰。垆香长伴青灯晓，赛却灵山法供真。老师一句扑不破，彻底完全为不存。何处干戈能胁嚇，谁家梦幻敬追奔。太虚影像藏踪迹，大地山河丧胆魂。今日与君呈伎俩，都将生死鹘崙吞。"}