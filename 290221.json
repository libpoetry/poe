{"id":"290221","title":"香港·珠崖捐弃久","dynasty":"现代","author":"郭风惠","text":"珠崖捐弃久，腰牒万方通。市密风无路，楼高月避空。诸天降星斗，彻夜照鱼龙。多少离巢燕，纷来托覆幪。政以此间乐，民无故士思。汉家藩早撤，佛国祚先移。万国车书会，重洋锁钥施。将花此世界，看到盛开时。殊俗同熙攘，横流孰挽之。画船偎蜒妇，裸国舞胡姬。屋压山灵避，舟驱海若移。皇皇大方伯，谁敢薄蛮夷。"}