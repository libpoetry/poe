{"id":"500430","title":"桐城杂咏四首 其一","dynasty":"明","author":"陶安","text":"寂寂山之阿，佳菊发崖谷。人言采其英，延年且明目。紫萧间杂生，修茎密不曲。荫此婆娑丛，见萧不见菊。筮人求灵蓍，指萧即其属。刈为五十筹，捧之进玄椟。尊閤洁室中，焚香致恭肃。解韬左右分，假尔吉凶告。恐此或未神，掇取无乃速。金蕤岂不芳，一时意未欲。悠悠岁云暮，凌寒抱幽独。"}