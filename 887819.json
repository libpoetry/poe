{"id":"887819","title":"吴秀才出示孙尚书诗求鄙作","dynasty":"宋","author":"吴可","text":"往时家分宁，风俗喜追随。挽留杯酒间，往往醉如泥。比年舍临汝，闭关无相知。牢落三周星，淹泊一水湄。人事即渐熟，邻曲不复疑。闻有长者客，清谈颇忘疲。宗盟晚相遇，佳此野鹤姿。过我忽长鸣，倾倒胸中奇。借问所从来，半世游京师。群贤共文字，声名冠当时。自得固有馀，足能攀桂枝。上以荣北堂，下以光衰迟。故山未暇往，旧游不足思。墙东或可隐，便拟营茅茨。奇怀傲南窗，幽花撷东篱。是亦差可乐，去此将何为。恨未识胥邓，论交尚差池。不妨气类求，相与慰渴饥。同姓纷在眼，邈然弃如遗。此道已浇薄，君乃敦笃之。何当美盛德，老矣徒嗟咨。黄奶厄兵火，荒唐废文辞。毛子素偃蹇，岂复能发挥。谁为国士重，自有尚书诗。"}