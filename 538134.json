{"id":"538134","title":"送李员外实夫","dynasty":"明","author":"王世贞","text":"跃马河梁畔，殷勤更一卮。荒城寒自入，游子暮何之。忆昔含香省，逢君解佩时。久将流誉汰，偏引寸心私。睥睨回青眼，吹嘘念色丝。推年难汝弟，问字亦吾师。调笑更相折，疏狂醉不辞。金兰馀缱绻，玉树迫参差。飞盖骄频拥，离歌杳莫追。霜天涿鹿野，使者鹴鸠司。北走龙沙遍，南归雁候移。星辰摇鼓角，寓宇插旌麾。有疏堪流涕，无人可察眉。好乘秋令返，未许昼游迟。"}