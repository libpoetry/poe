{"id":"1235922","title":"寄京师诸公（四首）","dynasty":"元","author":"宋褧","text":"华颠戚戚苦无悰，愁绝湘南六一翁。采得宜男仍谒告，未应空学顾非熊。白玉堂前一老仙，能文善饮量如川。官高犹说清贫甚，乞与田租作酒钱。渚宫春好酒如川，引领巴江眼欲穿。却笑词人杀风景，瞿塘不敢泛楼船。月露星河共一天，无由缩地谩悽然。金闺莫羡江湖趣，曾溷京尘二十年。"}