{"id":"763320","title":"五彩结同心 其二 五日集张带三紫盖山房","dynasty":"清","author":"吴绮","text":"葵英铺锦，蒲节浮琼，光阴又到天中。槐砌初过雨，占农事、今岁料得年丰。但看时事惟宜醉，而今也、醒问谁容。堪怜有人来河朔，一时尽是英雄。况逢赤松俦侣，自婆娑起舞，老子犹龙。人号三珠，地称群玉，挥斝气吐青虹。离骚不必将天问，天原是、依旧鸿濛。且自向、芙蕖多处，陶然共吸荷筒。"}