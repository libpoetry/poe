{"id":"1109969","title":"韩城纪事五首","dynasty":"宋","author":"吕本中","text":"老耻为儒不学禅，还家常欠买山钱。成州太守怜衰病，时有书来说太玄。糠豆犹悭不到盘，小儿寒至尚衣单。虽无事业传惇史，或有声名托稗官。稳看飞虫着网黏，炉香欲尽不须添。未嫌秃顶如壶赤，何处香醪似蜜甜。病来每有为僧兴，老去初无涉世心。它日三江五湖口，断云寒水有知音。老不谋身望子公，少年豪气想元龙。倚松庵下香严路，今日书来第一封。"}