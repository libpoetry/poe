{"id":"1131357","title":"用翁雪舟送春韵三首","dynasty":"宋","author":"蒲寿宬","text":"锦衣年少不知愁，风雨无端恼客游。万点残红空过眼，一番新绿又从头。夕阳细草堪横笛，野渡垂杨可系舟。三百六旬浑是醉，饯春何用苦绸缪。隙驹如箭未堪怜，晴雨悲欢付自然。九十春光能几日，一番花信又明年。残红数点心终在，垂柳千丝意许妍。说与游人莫惆怅，绿阴幽草一般天。底事黄鹂唤不休，出门欣见绿阴稠。残花满地无人扫，芳草连天起客愁。泪落田间闻牧笛，醉归江上问渔舟。杜鹃也合催春去，何处而今孟浪游。"}