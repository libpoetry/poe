{"id":"782601","title":"读任东涧史论呓林等作赋此赠之并示同学","dynasty":"清","author":"戴亨","text":"上世重立功，后世重立言。此间关运会，穷达何足论。玄圭锡大禹，万古流安澜。姬公洪制作，能令百代遵。下此虽乘时，时移绩已沦。况复但素餐，崇高以自尊。韦布潜草泽，胸臆罗星辰。俯仰阅今古，万载如朝昏。淑身为世范，抱道忘贱贫。当时莫能用，括囊葆其真。时复发所蕴，出语惊天人。幽隐莫能遁，众象穷精魂。书成世莫识，自足雄千春。流传如日月，赫赫光乾坤。造物位奇士，岂与寻常伦。轩冕膺旦夕，安足荣其身。立言诚至重，吾辈宜邅迍。"}