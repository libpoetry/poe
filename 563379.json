{"id":"563379","title":"送冯职方擢尚玺北上","dynasty":"明","author":"安希范","text":"古道嗟谁振，清风叹久沦。屡闻怀壁罪，几见却金人。课典推廉洁，君操迈等伦。酌泉宁自滓，载石不羞贫。累月食无肉，经年衣结鹑。犊留风愧墨，雉狎俗知淳。潘令文章重，冯君德化钧。仁深爱遗树，宦拙积前薪。骏誉今称著，高才岂遽湮。乍移司马署，遂接珥貂臣。侍从炉香近，联班扆座亲。函开窥宝篆，佩委拂文茵。祖帐犹残臈，王程及上春。梅花飞驿路，柳色转江津。惜别酒频劝，相期语各真。临岐重惆怅，含意未能申。"}