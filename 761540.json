{"id":"761540","title":"摸鱼儿 癸亥八月初二日赋","dynasty":"清","author":"况周颐","text":"近尊前、一声河满，声吞和泪肠热。十年花事伶俜甚，禁得綵幡摧折。风雨咽。为已断鹃魂，苦忆啼时血。情天一发。念芳约俱寒，坠欢何望，曲怨玉笺裂。花落后，无那佳人又别。胭脂犹有残雪。天涯忍此春消息，不是众芳消歇。千万结。剩弱线衰杨，青眼堪愁绝。倡条冶叶。问底事干卿，一池吹皱，持恨与谁说。"}