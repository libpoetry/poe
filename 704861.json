{"id":"704861","title":"奉同王浚川海上杂歌九首","dynasty":"明","author":"薛蕙","text":"由来东海百川尊，呼吸风云日月昏。隐隐三泉盘地轴，迢迢一水上天门。天鸡啼处夜生潮，东望蓬莱翠雾消。紫贝高为云外阙，青龙盘作日边桥。地脉东南一线开，千流万?几时回。恰从瑶圃峰头去，又逐银河天上来。方丈瀛洲一水傍，层城悬圃羽人乡。青云不散三花树，丹露长零五色浆。石门双阙入蓬瀛，日日惟看云雾生。白蜃吹霓晴后见，翠虬衔月夜中行。海上三山倒影垂，风吹波动锦涟漪。云中对出神仙阙，地底双开日月池。白鹤东飞去不回，不知何处是蓬莱。汉皇虚筑迎年观，嬴帝空馀望海台。王子题诗沧海岸，青鸾衔去海东边。龙女织成红锦字，仙人吹入紫箫篇。长风吹出六龙车，夜坐天坛吸紫霞。自是神仙游海上，元非逐客卧天涯。"}