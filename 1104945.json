{"id":"1104945","title":"君表自西林还城中以诗二首为别","dynasty":"宋","author":"孔武仲","text":"天上优游侍从臣，还乡昼锦坐生春。不矜富贵知馀事，同访溪山有故人。方外笑谈无畛域，雨馀泉石长精神。西林路口嗟轻别，善护青云万里身。巉巉庐阜秀侵天，有意登临己十年。美味君才尝一脔，明珠我欲探重渊。他时白首须归隐，此去青云更著鞭。扶杖为公寻好处，往来同径得参禅。"}