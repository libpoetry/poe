{"id":"1111747","title":"寄陈彦邦二首","dynasty":"宋","author":"吴芾","text":"自古中兴用实才，正资贤哲共图回。若为清禁挽不住，亦效衰翁归去来。幸有江水供笑傲，更邀风月与徘徊。得閒莫惜频相过，伴我樽前笑口开。不须细细说行藏，四十年来梦一场。我得放归心已足，君能勇退道尤光。閒中倍觉林泉好，闹里谁知日月长。我已与君成二老，更将一节起吾乡。"}