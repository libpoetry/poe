{"id":"822686","title":"八声甘州 为郑霁林题其先德辅堂吴淞放艇图","dynasty":"清末近现代初","author":"周岸登","text":"酹清杯问水是何年，仙翁赋仙游。领沧江虹月，松陵琴趣，诗卷轻舟。也似云衣石帚，借酒祓清愁。休比玄真子，狎主盟鸥。我亦烟波徒侣，笑廿年泛宅，直钓难酬。谱苹洲渔笛，吹起一天秋。试披图、江山依旧，定有人、欹羽继风流。君知否、拂珊瑚树，祖砚同收。"}