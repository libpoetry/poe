{"id":"696900","title":"宫词七首","dynasty":"明","author":"洪贯","text":"花阴长日卧韩卢，闲看帘前燕引雏。听得当家宣画本，君王要按美人图。隔花女伴笑呼名，新试宫鞋月下行。倦剧归来更漏永，一帘秋水浸桃笙。淡服慵妆似出家，银屏添水浸荷花。香销日午经千遍，冰碗新尝上赐瓜。月殿清虚舞素娥，银桥百尺夜曾过。一从传得《霓裳曲》，玉版新词觉更多。别院笙歌别是春，芙蓉屏障隔风尘。玉鱼金钥年年在，鹦鹉笼中解唤人。金屋无情老岁华，春风落尽海棠花。同来女伴休相笑，乞得新恩许出家。双飞金凤翠云翘，舞袖三千尽绛绡。一自銮舆西幸后，白头如梦说前朝。"}