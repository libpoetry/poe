{"id":"53776","title":"正月廿九日杨鸣鹤席上分韵得几字","dynasty":"明代","author":"贝琼","text":"两山昨夜风雨止，水涨新痕没沙尾。黄知彭泽柳初芽，红见武陵桃欲蕊。老去逢春更惜春，平生酒伴谁知己。白发杨郎古奇士，千金已散归田里。闭门留客为张筵，共喜一时成二美。小儿行觞不计筹，大儿割肉能操匕。冬殖下箸白于肪，秋藕洗泥寒刺齿。且须快意在今朝，况我中年会能几。乱离相见亦偶然，海内交游半为鬼。颠狂岂顾傍人毁，但恨白日无淹晷。赋诗已觉无曹刘，骂客安知有程李。坐中一鹤能商歌，歌作连珠尽倾耳。风卷新声入夜云，豪竹哀丝静如水。若为倒卷玻璃江，百尺高楼眠不起。"}