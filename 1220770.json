{"id":"1220770","title":"刘观复止足轩","dynasty":"元","author":"周霆震","text":"陶朱去越乘扁舟，布衣卿相难久留。子房定汉晚辟谷，赤松可学思从游。此游意气空寰宇，家国安危关出处。功成名遂身独全，千驷万钟犹一羽。如何海桑人白头，纷纷烛下寻牙筹。马上朝鸡听未了，又拟跨鹤趋杨州。壮哉脱颖吾观复，物外一轩名止足。风流文彩祖子孙，平生无殆应无辱。有时展卷评功臣，凌烟上溯笔有神。敲推得句亦妙契，直欲三绝追唐人。太行覆辙车无数，我独衡门乐安步。紫驼翠釜生野烟，我宁晚食依环堵。畏途留此示康庄，戏写陶朱赞子房。满院绿阴春雨歇，客来推户煮茶香。"}