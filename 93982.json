{"id":"93982","title":"题张以道上舍寒绿轩","dynasty":"宋代","author":"杨万里","text":"菊芽伏士糁青粟，杞笋傍根埋紫玉。雷声一夜雨一朝，森然迸出如蕨苗。先生饥肠诗作梗，小摘珍芳汲冰井。风炉蟹眼候松声，罛篱亲捞微带生。烂炊凋胡淅青精，芼以天随寒绿萌。饥时作齑仍作羹，饱後龙凤同庖烹。太官蒸羔压花片，宰夫胹蹯削琼软。豹胎熬出祸胎来，贵人有眼何曾见。天随尚有愁作魔，愁杞作棘菊作莎。君不见黄金钱照红玉豆，秋高更觉风味多。先生酿金链红玉，自莎自棘如予何。金空玉尽苗复出，吃苗吃花并吃实。天随白眼屠沽儿，不道有人头上立。"}