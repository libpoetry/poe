{"id":"64266","title":"己丑元旦过承天门","dynasty":"明代","author":"王佐","text":"淡日泊在扶桑边，四山浮云来蔽天。本是阳和变杀气，发出燥土如云烟。吾皇神圣来赫怒，诸公饱饭日晏然。去年五月南海翻，九月三边烽火连。旅人潦倒衰暮年，有怀明主徒拳拳。袖中常怀书一编，不得上陈徒自怜。有时问天天不语，仰天大笑龙楼前。不如回去长安市上酒家眠，明日收拾东归理钓船。"}