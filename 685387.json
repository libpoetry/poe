{"id":"685387","title":"题刘商观奕图","dynasty":"明","author":"贝琼","text":"日落青山未了棋，两翁浑似海僧痴。不辞虎口方争险，曾取龙牙会出奇。春在洞天应不老，路经石室到今疑。老樵若悟归来早，物外神仙岂复知。烂柯山头生白云，烂柯人去世空闻。楸枰有路纵横列，石子如星黑白分。寂寂中流方对垒，迢迢出塞未成军。当时一著安刘氏，四老应宜策上勋。"}