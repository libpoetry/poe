{"id":"32903","title":"和王舍人崔补阙题天王寺","dynasty":"唐代","author":"黄滔","text":"郭内青山寺，难论此崛奇。白云生院落，流水下城池。石像雷霆启，江沙鼎鼐期。岳僧来坐夏，秦客会题诗。冈转泉根滑，门升藓级危。紫微今日句，黄绢昔年碑。歇鹤松低阁，鸣蛩径出篱。粉垣千堵束，金塔九层支。啼鸟笙簧韵，开花锦绣姿。清斋奔井邑，玄发剃熊罴。极浦征帆小，平芜落日迟。风篁清却暑，烟草绿无时。信士三公作，灵踪四绝推。良游如不宿，明月拟何之。"}