{"id":"248535","title":"夜望·夜厦环相叠","dynasty":"现代","author":"伯昏子","text":"夜厦环相叠，参差化城垛。夜灯弄明灭，沧溟列星簸。髣髴万千眼，眈眈皆视我。隐约高门阆，当道兽形裸。恐惧不敢言，扪心参因果。落花感沉沦，恨未解遗蜕。大邑何其黑，谁为降爝火。倘得大光明，诚愿试一荷。神女峰自高，薄冰难自破。绮思如宿鹊，戛然一声过。盈睫暮雨疏，垂鬟朝云亸。环佩忆馀响，洛浦望烟锁。相羊不忍去，愀然梦虚堕。心既迷大宝，听笙焉能和。婵娟今不来，谁伴伊人坐。"}