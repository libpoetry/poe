{"id":"598350","title":"今予","dynasty":"明","author":"王天性","text":"今予谢尘网，养真返茅堂。不复梦周孔，且学老与庄。放荡礼法外，逍遥无何乡。白眼看世上，俗夫尽茫茫。日从方外侣，不冠复不裳。手持桃竹杖，出郭相扶将。兴来藉草坐，有酒聊共尝。平生恶拘检，醉后益猖狂。杯行失次第，语乱不成章。且不知有我，况彼俗之常。有客过我庐，云我太乖方。处世岂无术，恭卑德之光。更闻大圣教，傲惰为不祥。傲惰非我敢，恭卑非我长。支离逃天刑，庶以乐无疆。"}