{"id":"501183","title":"青山白云歌送周熙穆高士归天台省亲时寓玄妙观","dynasty":"明","author":"张以宁","text":"扬州冬雨泥一尺，老子宫前红叶积。手持青山白云之画图，道人别我将远适。天台山高云冥冥，千年古铁立石壁。甘棠圃废蔓草深，寂寞前朝参政宅。玄孙今者著黄冠，朱户昔时罗画戟。图书虹气散如烟，故山青青云白白。尔家父老鬓如丝，斸山采云人不识。一别几年不相见，寸心千里长相忆。归将双橘寿高堂，青山白云俱动色。龙虎之山隔风雨，道人此中炼精魄。他年拔宅上云中，此日看云意悽恻。太华峰头见夜日，三岛微青乱波赤。道逢平叔烦语之，老夫曾是天台客。"}