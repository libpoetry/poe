{"id":"908409","title":"送勾龙伯秋出幕守三荣得出字","dynasty":"宋","author":"李流谦","text":"雅故非今朝，两门自金石。山头堕泪碑，宰木共萧瑟。幕府盖宝府，球琳琅玕璧。一一不可拣，于君况夙昔。常愧砾与瓦，照映乏颜色。于菟生则斑，窥牛乳尚湿。其传祗斯文，馀事博悬掷。尝觇赋千字，诵之当搢笏。戎索赞斗枢，杀气掩剑戟。舂容凝香地，功用阒无迹。忽驱两轓去，惊鸿眇南北。专城岂不乐，所乐在母侧。扶舆度春风，霜毛未上帻。更著摩挲手，一起穷山瘠。中年每患别，连日足怅惜。方酌江上杯，送君又郊陌。熟思令人老，只有加餐食。尚馀黄发期，好语为再出。"}