{"id":"820076","title":"检箧得退庵持庵所书诗扇","dynasty":"清末近现代初","author":"王易","text":"退庵柏台直，批鳞不嫌逆。持庵木天仙，乘桴访成连。两翁翘翘霜下杰，魏阙江湖同一洁。太液披香啸鬼狐，笋冠葛屦怀冰雪。鸣驺不闻驴背隐，胸有千秋宝万卷。春巢榭小偶云卿，玉茗堂空梦清远。卅载绸缪感豁蒙，零膏洒惠扬仁风。簪花画沙焉足拟，若倚卧虎瞻苍龙。翁归帝乡游汗漫，不见神皋更涂炭。怜予反袂正如翁，视息无方委牢栈。楚户秦坑几是非，西州多事枉沾衣。欲识今人问来者，乱鸦啼处冢累累。"}