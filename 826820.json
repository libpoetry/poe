{"id":"826820","title":"疏影","dynasty":"清末近现代初","author":"金兆蕃","text":"荼蘼散雪。到此花谢后，春便消歇。劫里昆池杨柳，依然柔条，定又堪折。雕梁得似卢家否，有旧日、红襟能说。道庾郎、遥赋江南，更为夕阳愁绝。莫问长安近事，故人幸好在，珍重华发。可奈花阴，蝶舞蜂喧，又是声声啼鴂。悬知石老云荒后，尚未忘、照帘斜月。怨塞鸿、空寄瑶函，不附半轮残玦。"}