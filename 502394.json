{"id":"502394","title":"见月行","dynasty":"明","author":"刘炳","text":"自怜少小不识月，疑是明镜飞上天。但看三五二八夜，弯弯缺缺仍复圆。悲欢离合每对此，风雨阴晴经几年。壮强已过今老大，俯仰婵娟不胜慨。也曾对月客长安，蹇驴破帽西风残。砧声萧条夜向夕，剑影错落秋生寒。也曾对月秦楼夜，春寒珠箔梨花谢。金钗扶醉晓催鸡，翠被留香暖馀麝。也曾对月抱遗经，灯火绳枢掩草亭。齑瓮结冰寒走蠹，芸窗露下晚收萤。也曾对月榆关戍，百战沙场士争死。金疮卧马瘴烟青，玉帐磐雕阵云紫。也曾对月泊潇湘，商贾凄凉野店荒。菰米黑沉乌啄雪，柳条翠减雁啼霜。也曾对月东华道，影转金茎阊阖晓。玉殿承恩出苑迟，琼林侍宴簪花早。衰病归来百不成，烟蓑雨笠学躬耕。壮士寂寞吴牛喘，倦翼凋零野鹊惊。每惭泛渚袁宏咏，那复登楼庾亮情。飞盖青园歌已远，乘舟赤壁梦何凭。月色不殊人自改，捣药惟应兔长在。搴衣吊古倍增悲，长跪临风献清酹。朱颜易去不复来，一日一醉能几回。昨日少年今日老，且须置酒登高台。桂花吹香白露下，莫惜烂醉黄金罍。旧游岂无歌舞地，铜驼白骨迷苍苔。前人已往今还昔，今人宁无后人忆。后人复遣后人哀，月落银河泻空碧。"}