{"id":"968709","title":"送张敬甫常薄出守荆门","dynasty":"宋","author":"赵汝回","text":"前年匹马辞军幕，今年千骑从天落。座主门生合虎符，棠阴夹路春如昨。身名贵骤俗所羡，使君夷然心澹泊。父书盈箧本孙吴，师灯一点传伊洛。莽莽丛榛乱草中，孤松昂昂立冰壑。自古十二取世官，换得青袍发几鹤。曾因穷达悟乘除，以宠为危不为乐。荆门形势衿喉地，新城突兀壕未凿。天子忧边复爱民，凿壕还恐妨犁穫。谓君夙抱文武资，须君小试绥怀略。予闻卫国如卫身，痈疽甚毒肠胃薄。堂堂人物守边州，国中群盗令谁缚。"}