{"id":"443981","title":"金缕曲 哀挽缪彦威词丈","dynasty":"当代","author":"熊盛元","text":"鸿雁声凄切。更那堪、峨嵋雾绕，锦江波咽？笛里梅花香不度，苦对茫茫飞雪。问底事、天倾柱折？史笔词心零落尽，怕芳菲、从此都衰歇。凝恨处，泪成血。沉哀欲向冥魂说。奈昏昏、九原遥阻，一灯难接。漫检遗书寻旧梦，梦影翩翩如蝶。又恍坐，光风霁月。莫谓庵中冰茧冷，裹阳春、分照青衿热。回首望、冻云裂。"}