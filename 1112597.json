{"id":"1112597","title":"寄滁州邵子发同年二首","dynasty":"宋","author":"张耒","text":"夫子才豪官尚卑，穷城冷落有谁知。莫嫌五斗纡高兴，且与青山赋好诗。得失可齐陶令酒，功名休问蜀庄蓍。三年流落甘忧患，一笑何当慰别离。年来万事付禅宗，两鬓虽青心已翁。欲借一廛希许子，更将五斗继无功。春来行乐君应厌，老去裁诗我未工。闻道琅邪山色好，为题新句寄清风。"}