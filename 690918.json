{"id":"690918","title":"悼女","dynasty":"明","author":"李之世","text":"泡影空华亦幻缘，来如一梦去如烟。人间自有伤心泪，莫道蜉蝣十二年。每逢节候一兴悲，阿母来辰去忌时。转眼七年弹指过，吞声重续悼亡诗。刀尺閒抛委箧尘，犹馀丝缕一般新。把来传玩人惊诧，却道分明腕有神。桐叶拈来赋小诗，曲栏对月赏花时。如今花发空庭月，祇有寒螀泣露枝。晨妆才罢倚花前，牙管濡毫榻旧笺。茶灶未寒香未烬，碧窗閒锁日如年。阿弟趋庭尔问奇，何来片语解人颐。閒房静放葳蕤钥，绛羃笼灯写父诗。穗帐胧胧烛影斜，胆瓶依旧供时花。夜阑髣髴闻歌笑，犹忆中庭玩月华。闷来无处可招魂，花里寻香月里痕。茉莉满庭闻未况，水光疑晓又疑昏。盥手案头谱药方，为怜多病礼医王。生来未悟身同幻，供佛曾烧永寿香。清溪曲曲水悠悠，红叶西风几度秋。此日临风伤往事，两行衰泪似溪流。箧里遗编手自摩，数痕铅黛点烟螺。愁来病眼那堪阅，消得寒灯泪几多。阿母坟前是尔坟，虚空谁识幻来因。游魂若返众香国，应念衰残火宅人。"}