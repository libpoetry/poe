{"id":"812944","title":"题董研樵玉泉院听泉图二首画一石谷，中嵌陈搏睡像","dynasty":"清","author":"张之洞","text":"空谷老仙好鼾睡，不闻雷震与鼎沸。水阁一客拥柱吟，独觉风泉胜鼓吹。世间谁妄定谁真，都由六凿生根尘。若听清音道可喜，行逢蛙黾耳须洗。察者多思蒙者适，不如看山枕白石。世尊闻钟问弟子，此声在钟抑在耳。在耳将奈群聋何，在钟众听胡相似。此图百道飞呜玉，我欲听之寂无物。主人看画思旧游，髻髴妙音发琴筑。漠者不应感者求，不逢知己徒顷忧。"}