{"id":"837927","title":"送同社陈髯僧吴顽陀归里","dynasty":"清末民国初","author":"苏镜潭","text":"送君东海上，泪溢东海水。此际最销魂，黯然别而已。古人重风义，投桃而报李。落落两晨星，况同为客里。虬髯湖海士，少小耽经史。六体探其微，运笔奔雷使。琴操致翩翩，净皈参寥子。江关足萧瑟，君胡至于此。觥觥吴元礼，门第纡金紫。特科辟公车，岭峤初筮仕。足迹历九州，高文肆雄诡。一朝朝市改，结束去乡里。同泛海上槎，同醉海上酏。同辔安平游，同棹木兰舣。吊古登金城，夺诗摩坚垒。吟社托寄鸿，下惭雕虫技。有时杂诙谑，雄辩挺而起。赌酒唱旗亭，徵歌画声伎。穷冬朔风严，年光疾如驶。轻舟天际来，风涛震人耳。烽火遍闽中，君去复何倚。长夜役梦魂，思君从此始。"}