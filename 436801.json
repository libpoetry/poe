{"id":"436801","title":"游天坛杂诗五首","dynasty":"金末元初","author":"元好问","text":"芳树阴阴鸟语哗，绿云晴雪映红霞。青山可是堪人恨，藏著中岩十里花。漫山白白与红红，小树低丛看不供。总道楂花香气好，就中偏爱玉珑松。溪童相对采椿芽，指似阳坡说种瓜。想得近山营马少，青林深处有人家。湍声汹汹落悬崖，见说蛟龙擘石开。安得天瓢一翻倒，蹑云平下看风雷。仙坛倒影凤麟洲，一道云光插素秋。也是天公閒不得，海东移著海西头。"}