{"id":"72846","title":"琴操·瀍水东奔兮涧水攸同","dynasty":"元代","author":"张宪","text":"瀍水东奔兮涧水攸同，禾黍离离兮荠麦蓬蓬。周召不作兮桓文告终，王曰以公兮雅降为风。乌乎！平既自夷兮赧宁得不穷！右悯周。秋草兮芊芊，黄金台兮夷为渊。怅广宇兮裂瓦，望离宫兮生烟。泪可尽兮目可穿，思昭王兮不可言。右怀燕。渭水渊渊兮函谷嶙峋，我马西逝兮意将涉秦。父老止我兮子宜爱身，子毋遽西兮秦其有人。右涉秦。"}