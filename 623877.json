{"id":"623877","title":"呈方伯王公二十八韵","dynasty":"明","author":"欧必元","text":"旬宣新命出明光，次第勋名震五羊。自识会稽元竹箭，可誇南海盛桄榔。阿衡共协为霖望，山甫还称降岳祥。粪夺乌衣华裔后，家连青雀墨池傍。携来道士笼鹅帖，冠尽词人绣虎场。当世独应推大令，过江何用数诸王。须弥道悟归真觉，起草名高属建章。祇树自坚菩萨行，爽鸠曾拜尚书郎。一麾竹马趋迎郡，七曜蓬莱对举觞。石室留题分作赋，沥湖遗泽遍甘棠。指挥自净潢池甲，分部曾飞宪府霜。沧水尚馀收海贡，玄圭应待锡遐荒。出山已想徵安石，定鼎悬知属子房。不谓岐途分陇蜀，更看方岳镇荆襄。银章以佩新薇省，铜柱今高旧瘴乡。一代风云周日月，三千甸服汉封疆。飞馀百喙留鸣凤，剥后群阴始见阳。正及东南当毁瘠，也知朝宁费劻勷。褰帷泽及回枯槁，赐履恩同出上方。国士知深劳折节，故人书在可游杨。曾怀牛马鲰生刺，敢望龙门大父行。扔饵岂堪同任钓，垂纶忻得有河鲂。三冬业在閒关户，七贵门喧懒曳裳。破釜自知无涸辙，盐车终亦快腾骧。校雠颇谓同张协，推毂何人及郑庄。倚市未应能挟瑟，趋时羞拟问雌黄。明良会在尧天远，恩宠新承舜日长。国有太师今四岳，垂衣天子待岩廊。"}