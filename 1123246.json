{"id":"1123246","title":"饯尹权宰","dynasty":"宋","author":"赵必?","text":"半年笔底种甘棠，棠未成阴又趣装。明月扁舟琴鹤共，西风一剑斗牛光。人生易散情如海，事会无穷鬓未霜。莫把屠龙斩蛟手，便携短棹钓沧浪。老我江湖倦送迎，故人此别若为情。绨袍气义千金重，故纸功名一缕轻。我辈何心争鹜粒，人生到处有鱼羹。何时握手孤山路，共折梅花醉月明。"}