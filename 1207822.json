{"id":"1207822","title":"立春日和王翰林","dynasty":"元","author":"范梈","text":"北斗红云上，西城皓雪边。岁华今若此，宦味故依然。节轥荒冬后，寒驱夹日先。楼台通帝极，井落散人烟。登眺临无际，欢娱信有年。客情关外地，农事庾阴田。只有伤弦促，那能效屐穿。几时归栎社，尽日接芳筵。宝鼎升平瑞，金幡淡荡妍。逶迤朱凤集，潇洒白鸥眠。远业嗟何就，高明赖必传。道虽沾世用，意漫逐时迁。顾遇烦频数，欣荣颇倍千。江湖万里兴，烂熳百花前。"}