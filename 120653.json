{"id":"120653","title":"七月附米舟之浙中作","dynasty":"宋代","author":"陈造","text":"白虫散如蛆，黑虫聚如蚁。循缘仍咂齧，欲寐复九起。吾舟玉为粒，生此果何理。神奇作臭腐，秋暑况如燬。人生托洪炉，一饱盖分尔。临流念雕年，胡用置身此。笑口忽唶惋，曼肤或疮痏。堤防费应俗，情伪良不美。短篱护松菊，吾归殊可喜。锥刀诧朋侪，嗟尔商贩子。"}