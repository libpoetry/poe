{"id":"1053477","title":"寄宗室赵伯言朝请","dynasty":"宋","author":"释道潜","text":"赵侯天人裔，雅韵能拔俗。岂意江湖间，解后识眉目。高谈为余倾，落落如转毂。端无贵富骄，但有文字欲。交游多望士，颉颃争驰逐。艰难风义高，迹与古人续。铜章领剧邑，宛在江之曲。鸣弦陶永日，了不事鞭扑。新诗拟建安，简远词不缛。锦囊有馀弃，示我仅盈轴。持还故山栖，把玩时反覆。美哉韶濩音，锵然落岩谷。嗟余真浅陋，学海无一掬。仰君东溟深，短绠不可触。"}