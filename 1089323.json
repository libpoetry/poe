{"id":"1089323","title":"湖上饯沈兴国分韵得二字","dynasty":"宋","author":"许及之","text":"赤骥见已罕，名驹更兼值。吾乡推贤侯，逢人话詹事。讼简古风还，心清民业遂。江山妙主盟，景物恢位置。如何柱石姿，尚以牧伯寄。北关别经年，南薰动离思。居然软红中，见此清白似。松筠俨长身，云霄舒直气。宠光竹使符，假借玉阶地。饷计曾入幕，军容有竑议。恭闻天语温，喜见家学粹。它时课最腾，看即玺书被。今晨欣寿节，轻阴递凉吹。三呼礼云毕，一笑天所施。榴花染白云，游鯈芘青芰。画舸得夷犹，名园随造次。怀绶却羡君，戏彩且归侍。不繇雁荡山，即过石门寺。永嘉政久成，谢公迹重记。剩有名诗章，因来寄一二。"}