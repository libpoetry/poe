{"id":"702979","title":"五月十二日与雪湖南山避暑山亭次联句韵二首","dynasty":"明","author":"谢迁","text":"缃帘高捲北窗凉，茗椀时分石鼎香。水荇受风牵舞藻，路槐穿日间垂杨。清虚未必输三岛，笑饮何妨累十觞。野蔬山殽兼海错，不嫌粗粝待君尝。几席频移趁绿阴，倍因逃暑爱林深。偶逢白石堪投足，漫和沧浪惬洗心。绕屋桑麻迷远近，当筵瓜果任浮沉。及时行乐聊乘兴，却怪癯翁太苦吟。"}