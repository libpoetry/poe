{"id":"1236889","title":"次韵伯庸无题四首","dynasty":"元","author":"柳贯","text":"贝叶东来不隔江，青瑶刻作宝华幢。龙翰别致三千匹，翠羽生输四十双。天上神闲雷下斧，人间客醉月萦窗。崧南半截云虹色，宜著韩家小石淙。珠斗阑干动夜光，霏霏神雨酒痕香。故时徒服多为赭，今日祠衣独尚黄。梁苑且延能赋客，汉廷安用戏车郎。琴中莫置拘幽恨，圣德宣昭到越裳。欲觅麻姑看海潮，径从织女问河桥。蓍茎宿露龟方息，竹实垂云凤已遥。白璧何资三寸舌，黄金偏恋十围腰。新来代地闻歌曲，尽擪秦声入管箫。黄鹄将骞两翅垂，跂行几许似蛇医。栖迟社首修封日，太息甘泉献赋时。风籁萧萧听渐起，星弧历历看初移。尘埃渴肺今年甚，绝想仙盘露一卮。"}