{"id":"508128","title":"述土木之难","dynasty":"明","author":"李贤（原德","text":"正统己巳秋，敌骑忽寇边。声息一何急，顷刻数十传。当宁乃震惊，奸臣擅其权。悍然挟天子，六师听周旋。廷臣既失措，将士俱茫然。乘舆不自禦，疏留行愈坚。岂思帝王举，为谋出万全。奸心欲逞威，制胜当谁先。况彼承平久，斗志良已捐。战阵既不习，安能事戈鋋。秋高朔马骄，敌势方控弦。我师虽百里，无异群羝联。土木一以围，裸体相摩肩。前途尽倒戈，甘心丧其元。人马积若山，营中如沸川。微躯不可竞，颓然在人颠。幸能脱锋镝，万死复相连。山深鸟道危，一命若丝悬。遥遥䀽绝顶，恨无羽翼鶱。水浆不入口，喉吻生尘烟。筋力既已疲，历险愁攀缘。崎岖转崖壑，曾不遇微涓。纵有梅林想，何由见酸涎。昼夜历三周，山尽始得泉。归来问城郭，哭声上青天。当死乃不死，恍如再生年。忽忽过半载，悸恙方获痊。敌志益奋发，深入践京廛。岂无貔貅士，莫敢冲其前。志满利已得，回首齐挥鞭。外兵祸中原，天意无乃偏。国耻未能雪，宁忍戴貂蝉。壮志几时毕，雄肠何日牵。经略到穷发，燕然名可镌。边烽从此息，黎庶始安便。一洗朔方功，万古垂青编。"}