{"id":"758120","title":"水龙吟 烟寺晚钟","dynasty":"清","author":"周贻繁","text":"暮烟黏住飞霞，寺钟远度山容紫。庄严粉碧，旃檀芳蔼，夕阳林里。百八声中，空灵虚渺，醉魂惊曳。记只圆妙偈，来来去去，空空意、如斯耳。恍若慈云过矣。震高峰、杳茫逶迤。馀阴黯淡，晴峦葱茜，塞鸿千里。鼎食心雄，鼓词情厌，几人空尔。听消沉、一瞬银蟾浴浪，看长鲸起。"}