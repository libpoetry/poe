{"id":"434494","title":"大江东去 次韵答彦衡","dynasty":"金末元初","author":"段克己","text":"无堪老懒，喜春来蔬笋，劝加餐食。底事东君留不住，忙似人閒行客。忧喜相寻，利名羁绊，心自无休息。不如閒早，付他妻子耕织。门外柳弄金丝，落花飞不起，东风无力。浊酒一杯谁送我，欢意都非畴昔。致主无心，苍颜白发，敢更希前席。功名蛮触，何须千里追北。"}