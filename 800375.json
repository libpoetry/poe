{"id":"800375","title":"周将军","dynasty":"清","author":"邵长蘅","text":"欃枪狂驱万猰貐，横嚼九州无完土。丘成血骨?成池，所过坚城孰抗拒。宁武一城如弹丸，谁与守者周将军。将军票鹞健绝伦，生驹搅阵刀截云。见贼如猥身逾轻，手挈髑髅茜袍腥。力竭骂贼血啮龈，旗竿矢集怒益震。闺中红颜能杀贼，十发十殪无虚镝。昆山火焰红玉爇，天壤寥寥两全节。大同宣府真奴侪，两镇降书同日来。长驱京阙疾于矢，贼谈宁武犹咋指。列镇尽如周将军，我辈那能飞至此？"}