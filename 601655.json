{"id":"601655","title":"孝德诗为泰和周铨部","dynasty":"明","author":"郑学醇","text":"哲后崇化理，百行孝为先。简扬与徵辟，一一垂青编。班书纪蔡顺，怙恃早相捐。寝苫值邻火，泣血号苍天。精诚遂感格，火灭亲乃全。泰和有周生，千载事同然。雪焰丧厥明，毒痛尤堪怜。嗟哉此纯孝，不愧参与骞。卓行众所钦，义问咸昭宣。允宜表里闬，俎豆配先贤。善积自流庆，簪笏今蝉联。"}