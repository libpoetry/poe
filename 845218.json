{"id":"845218","title":"虞美人 回文","dynasty":"清末民国初","author":"樊增祥","text":"双成佩玉雕兰翠。似得香中意。锦缄云碧雁飞斜。远寄淡泥金画并头花。罗纹碧色秋窗晓。断梦萝烟袅。拂花惊燕见相思。别久扇纨齐写定情诗。花丛一色深春晚。恋蝶斜枝软。玉敲风竹不胜寒。翠袖酒醒初凭小红栏。眉山远黛愁中画。楚楚衣罗砑。柳如腰细水如烟。小院紫微花映月西偏。娟娟月似纤罗袜。浥露莲香发。夜凉池玉起微波。脸障紫鸾轻扇倚清歌。愁多莫弄秋床笛。静夜流萤碧。里衣罗薄玉肌明。露透绿绡烟样藕丝裙。肠回九曲栏花亚。黯黯香生夜。雪肌纱系有谁知。恨此柳丝金蹙燕来时。屏风障玉雕花碧。倚笑云鬟湿。露霏丛桂碧绡轻。扇画月中花是故人情。"}