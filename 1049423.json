{"id":"1049423","title":"送李献甫知吉州","dynasty":"宋","author":"冯山","text":"六经出晚周，日月悬太虚。几蚀复几明，微茫炎汉初。清识隐虚粹，高风激贪懦。翩翩起江湖，泛泛杂凫雁。发扬始使蜀，奔走非素愿。郎官虽内迁，相去才一间。朝廷访耆艾，人物尚清简。骞腾自兹始，宁虑岁月晏。区区无足道，乡社久息偃。未契许投合，相濡念孤蹇。迅翮举莫追，窘步行辄踠。把酒难一往，开琴试重援。别鹤如可弹，新声谢悽婉。"}