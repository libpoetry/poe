{"id":"690295","title":"云母井六首","dynasty":"明","author":"张诩","text":"娉婷瑶水一枝花，二八青春碧藕芽。自是生前带仙骨，底须勾漏觅丹砂。登台挥手谢尘嚣，瀛海神山归路遥。云母天花无觅处，洞云深处一声箫。弱水蓬莱几浅清，尚缘尘绊恼人情。撒手瑶池归去晚，一场春梦又分明。烟水蓬壶路欲微，麻姑怪杀到来迟。去时苦被天书促，忘与童童说得知。紫云何处耸三台，第见千门万户开。别去井边遗一舄，不知谁解着将来。百尺水帘飞白虹，笙箫松柏语天风。何时跨鹤还来此，吟到无声始算工。"}