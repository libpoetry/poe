{"id":"989751","title":"梅","dynasty":"宋","author":"曹勋","text":"吾家舍西多此梅，白玉花缀棠棣枝。冒寒糁糁已蕴玉，自开及谢酒屡持。羁栖临安三换岁，向来一醉知无期。君家此花富冰艳，举觞折赠如云披。欣然拱视不暇揖，坐想故隐增依依。只今匏系未归去，俗鞅吏网相驱驰。就公看花仍摘实，信美我语如观颐。祇应两庵有归梦，梦到花下奚复疑。"}