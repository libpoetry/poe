{"id":"843004","title":"赠铿臣族弟","dynasty":"清末民国初","author":"陈宝琛","text":"造船习海战，肇基闽江濆。文肃抱速略，经武先作人。鹤亭吾族秀，于君为从昆。摧巧侪般倕，勒名闻八垠。志业惜未竟，趾美端在君。投笔事戈楼，横海司机轮。忠信屡涉险，护持如有神。临难见风义，支危积劳勋。卒慰父老望，归坐船官茵。五载百废举，绩茂时则屯。无米强执爨，皤然感劳薪。谁肯大董年，日与佣役亲？世俗竞掊克，久宦君能贫。翕热众所趋，君以介自珍。击楫夙有誓，运甓能辞勤。聊此远尘坋，庶几侪隐沦。螺江与马江，潮汐同一津。亲见缔造始，颇知陵夷因。君如蒐献徵，盛衰吾能陈。不应左沈祠，薪火终灰尘。补巢贵先雨，俟实在培根。勿谓一人陶，无救八表昏。勉度阳九厄，慎保千金身。终思见太平，同醉尧衢尊。持以质难弟，嗢噱将何云？"}