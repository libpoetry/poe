{"id":"1055856","title":"送保定钱弼违且约相见后行","dynasty":"宋","author":"李之仪","text":"平生不愿与物迕，所向未始值坑谷。浊斯濯足清濯缨，世间此理固纤曲。朱颜见君一笑可，两眼照人光煜煜。深沉不可犯毫发，迟暮已许同松竹。去年相逢俨如昨，叹我何殊侵晓烛。衰残壮盛等复虚，且可清樽对殽蔌。军兴百邑不可遏，与期纵横犹沸粥。念君去替无几日，颇复驱驰随检束。君方抚掌笑我迂，物理循环同一局。有来则受去莫追，忍看纷纷自鱼肉。我愧君言但首肯，明朝君去追奔轴。临行春色已无有，勉强歌呼趋红绿。思君不见一长吁，忽得书来亲愈笃。约我归来叙离别，满纸抑扬疑谕蜀。岂知重门锁白首，迹虽伏枥心麋鹿。寄声少作旬浃计，莫便云间参去鹄。乖离会合杳难量，君能规规如世俗。"}