{"id":"1004115","title":"良月十六日以祈晴宿斋郊坛寺僧拉登梅岩读高孝两朝宸翰记事","dynasty":"宋","author":"程公许","text":"祝册颁九重，郊丘以晴祷。小臣职骏奔，单车倦涂潦。崇阜踰巘崿，层坛敷秸藁。中兴念经始，面势若天造。涛云日两潮，幄雾山四抱。袍毳亦可人，杖藜共幽讨。枯梅傲岩晚，阴壑得寒早。勋华昔同来，奎文绚丽藻。山灵沐高泽，虹彩轶晴昊。苔蹊几窘步，棕干撑健倒。嵌窦咽泉流，金石韵击考。斋庐耿灯青，檐花垂带缟。苦怜风力痴，未快霾阴扫。排云出乌轮，测景进黄道。六合还清明，烟霞愿投老。"}