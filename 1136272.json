{"id":"1136272","title":"送罗架阁弘道","dynasty":"宋末元初","author":"方回","text":"六籍讨雅奥，百家穷怪奇。江沱马尘合，毛釐无所施。不自我后先，逢此泽火时。固已殛来恶，尚乃存微箕。黼哻裸于京，越吟亦凄其。冠冕垂缨紞，履屦饰纯綦。褒博士服制，揖让公食仪。前辈略已尽，后进渐不知。老夫愧每生，骨立双鬓丝。十年日夜醉，万里南北驰。休官此山中，可与语者谁。堂堂朱荆州，遗恨浮鸱夷。有甥何其贤，酷似刘牢之。贞元旧朝士，顾肯文学为。出蜀赋八阵，游吴歌五噫。酹月客星阁，吟风桐川湄。湖海有此士，始见诗人诗。惜往节谊鲜，叹今文献衰。论议吐一二，已觉馀子卑。宇宙不一姓，牛山空涟洏。后周庾子山，北齐颜之推。斯文天未泯，终古清名垂。年可里社老，行足乡党师。书痴俗所哂，各且教其儿。虎头诧肉食，宁当朵吾颐。路棘齿发暮，语离不能悲。"}