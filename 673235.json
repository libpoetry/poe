{"id":"673235","title":"题周文静山水图","dynasty":"明","author":"樊阜","text":"昔闻摩诘王右丞，笔底江山誇艺精。三山近出周文靖，当代画史谁争名。古栝潘君老文伯，江山秀气流胸臆。文靖为作幽居图，常时置向窗间壁。层峦叠嶂飞白云，溪口横桥沙路分。茅屋低低槿篱短，竹阴髣髴鸡声闻。莎草洲空系渔艇，夕阳半落山回影。蹇驴一老寻诗还，青旆摇烟墟市静。高林远墅昏濛濛，三簇楼台仙子宫。仙都雅致世间少，直与武夷风景同。噫嘻此景谁可得，我欲移家住山侧。青衫净拂双鬓尘，翠竹苍松照颜色。潘君笑指山之幽，旧隐久抛今白头。解官归去伴猿鹤，岁晚与我当绸缪。"}