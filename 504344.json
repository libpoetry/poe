{"id":"504344","title":"题五马图","dynasty":"明","author":"李昱","text":"开元四十万匹马，谁是超然出群者。曹韩笔刀非不工，须信真龙最难写。真龙只有拳毛騧，太宗骑此开唐家。雄姿猛气世无敌，当年识者久叹嗟。吴兴公子画五匹，满眼风云起萧瑟。一匹玉花啮且骄，一匹飞黄甚飘逸。驳文殊者一匹雄，一匹紫电奔长虹。中央正立一匹胡青骢，遂令四马皆下风。想见承华春苜蓿，此马由来字天育。殷红盘袍帽纹縠，奚官秋策采监牧。花萼楼前风日迟，五王宴罢何逶迤。乃知画师用心苦，俟我落笔题新诗。大明天子飞龙骑，汗血功成即天位。真龙复出凡马空，眼见此图传万世。"}