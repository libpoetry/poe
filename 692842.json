{"id":"692842","title":"扶南曲","dynasty":"明","author":"杨慎","text":"春人辞曲房，罗绮杂花香。远思河边草，柔情陌上桑。归来庭下路，羞见紫鸳鸯。愁窥绿绮琴，弦涩不成音。镜里春春貌，窗前夜夜心。临卬人去远，离梦绕花阴。清歌发皓齿，良夜足欢娱。誓好同心结，迎祥百子图。千金当一刻，城上莫啼乌。游赏上春时，踟蹰望所思。花娇初学脸，柳浅未成眉。问讯沟头水，微波可致辞。淇上轻盈侣，巫阳缥缈仙。晚归因斗草，春困为秋千。罗帐含双笑，灯昏尚未眠。"}