{"id":"825916","title":"程白葭求题周璕画龙","dynasty":"清末近现代初","author":"郑孝胥","text":"退之龙移信奇语，巢居插天厌平土。永叔盆池意更豪，百里中分千丈举。程子真龙幸一见，误信神奇同朽腐。豪釐脱命偶获赦，几逐虾鱼卷飞雨。好龙徒得画龙本，冥想灵踪定何许。董源能作拔山势，蝘蜓寻常宁可侮。尸居如我不足论，龙变云云聊戏汝。"}