{"id":"705000","title":"一杯亭春望","dynasty":"明","author":"霍与瑕","text":"上上一杯亭，春风何浩浩。今朝柳叶新，昨日梅花缟。匆匆岁月徂，人生容易老。游子惜春辉，王孙怨芳草。芳草年年绿，红颜不再好。一杯复一杯，聊以宽怀抱。上上一杯亭，春愁渺无际。公子有芳园，故侯罗甲第。微风荡绿杨，瑞蔼飘红桂。千红与万绿，滚滚颓波逝。惜春春不留，凭槛歌凌厉。一杯复一杯，月华如可憩。上上一杯亭，春山无数青。春山啼野鸟，春水涨前汀。山水长如此，游人几度经。浮桥步良月，伊时故髫龄。回首三十年，忽忽如梦醒。一杯复一杯，高歌还自听。上上一杯亭，心事翻增恶。望春春可怜，怀人人渺漠。涉水采江花，缄书无雁托。相思忽以老，岂谓恩情薄。兰芷挹潇湘，欲言故羞怍。一杯复一杯，绿江深绕郭。"}