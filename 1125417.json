{"id":"1125417","title":"田居四首","dynasty":"宋","author":"秦观","text":"鸡号四邻起，结束赴中原。戒妇预为黍，呼儿随掩门。犁锄带晨景，道路更笑喧。宿潦濯芒屦，野芳簪髻根。霁色披窅霭，春空正鲜繁。辛夷茂横阜，锦雉娇空园。少壮已云趋，伶俜尚鸱蹲。蟹黄经雨润，野马从风奔。村落次第集，隔塍致寒暄。眷言月占好，努力竞晨昏。入夏桑柘稠，阴阴翳墟落。新麦已登场，馀蚕犹占箔。隆曦破层阴，霁霭收远壑。雌蜺卧沦漪，鲜飙泛丛薄。林深鸟更鸣，水漫鱼知乐。羸老厌烦歊，解衣屡槃礴。荫树濯凉飔，起行遗带索。冢妇饷初还，丁男耘有托。倒筒备青钱，盐茗恐垂橐。明日输绢租，邻儿入城郭。昔我莳青秧，廉纤属梅雨。及兹欲成穗，已复颓星暑。迟暮易昏晨，摇落多砧杵。村迥少过从，客来旋炊黍。兴发即杖藜，未尝先处所。褰裳涉浅濑，矫首没孤羽。丛祠土鼓悲，野埭鹍鸡舞。雉子随贩夫，老翁拜巫女。辛勤稼穑事，恻怆田畴语。得谷不敢储，催科吏旁午。严冬百草枯，邻曲富休暇。土井时一汲，柴车久停驾。寥寥场圃空，跕跕乌鸢下。孤榜傍横塘，喧舂起旁舍。田家重农隙，翁妪相邀迓。班坐酾酒醪，一行三四谢。陶盘奉旨蓄，竹箸羞鸡䏑。饮酣争献酬，语阕或悲咤。悠悠灯火暗，剌剌风飙射。客散静柴门，星蟾耿寒夜。"}