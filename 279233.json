{"id":"279233","title":"澡兰香·倚梦窗自度腔赋浴","dynasty":"现代","author":"周岸登","text":"瑶窗凤掩，楚佩龙衔，结解汗香乍袭。柴窑雨过，绣岭汤分，皎映素肌微湿。似华清、初洗凝脂，娇扶真妃未出。牖罅谁窥暗遣，亲闻兰泽。欲问连生豆蔻，自别蛮江，几曾轻摘。雌雄瀑暖，姊妹泷温，绮障璅尘同涤。奈神山、远水层波，难浣鲛宫恨碧。剩泪寄、隔海遥缄，衫襦红藉。"}