{"id":"772339","title":"毗陵，孔道也。壬辰之冬，孟渎三河大工未已，漕艘毕集。又以台湾有事；豫、陕官兵络绎南下，供应骄将悍卒，晓夜扁舟与夫役奔走河干者三月，虽寒热之疾屡作，风雪中竟亦无害。作此示从役诸人","dynasty":"清","author":"姚瑩","text":"羽书驿传日纵横，抚字催科政未成。三月扁舟风雪雨，一时徵役漕河兵。官如逆旅还多病，岁近知非亦自惊。辛苦闾阎人莫叹，明年安稳事春耕。"}