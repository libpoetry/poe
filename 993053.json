{"id":"993053","title":"桓妒妻","dynasty":"宋","author":"梅尧臣","text":"昔闻桓司马，娶妾貌甚都。其妻南郡主，悍妒谁与俱。持刀拥群婢，径往将必屠。妾时在窗前，解鬟临镜梳。鬒发云垂地，瑩姿冰照壶。妾初见主来，绾髻下庭隅。敛手语出处，国破家已殂。无心来至此，岂愿奉君娱。今日苟见杀，虽死生不殊。主乃掷刃前，抱持一长吁。曰我见犹怜，何况是老奴。盛怒反为喜，哀矜非始图。嫉忌尚服美，伤哉今亦无。"}