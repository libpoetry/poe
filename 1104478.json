{"id":"1104478","title":"调笑集句","dynasty":"宋","author":"无名氏","text":"千里。楚江水。明月楼高愁独倚。井梧宫殿生秋意。望断巫山十二。雪肌花貌参差是。朱阁五云仙子。相误。桃源路。万里苍苍烟水暮。留君不住君须去。秋月春风閒度。桃花零乱如红雨。人面不知何处。非雾。花无语。还似朝云何处去。凌波不过横塘路。燕燕莺莺飞舞。风吹仙袂飘飘举。拟倩游丝惹住。相忆。无消息。目断遥天云自白。寒山一带伤心碧。风土萧疏胡国。长安不见浮云隔。纵使君来争得。来见。蕊宫殿。记得随班迎凤辇。馀花落尽苍苔院。斜掩金铺一片。千金买笑无方便。和泪盈盈娇眼。君去。逐鸳侣。斜倚绿窗鸳鉴女。琴弹秋思明心素。一寸还成千缕。锦城春色知何许。那似还山眉妩。无处。难轻诉。锦瑟华年谁与度。黄昏更下潇潇雨。况是青春将暮。花虽无语莺能语。来道曾逢郎否。衫湿。情何极。上下花间声转急。满船明月芦花白。秋水长天一色。芳年未老时难得。目断远空凝碧。"}