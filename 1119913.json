{"id":"1119913","title":"七月望郡庠赋秋声诗且欲不犯题字及见所作良可发笑因赋二首示诸儿","dynasty":"宋","author":"陈著","text":"天教少昊管金行，发越清商妙莫名。万宇虚凉机自动，千林摇落气难平。怒为伍子潮江吼，细入欧公夜壁鸣。最是幽窗多感处，数声唳月雁南征。气应商声惨又清，人閒难听亦难名。非神非鬼洞庭乐，为鹤为风淝水兵。老叶自吟高处调，寒蛩相趁闹中鸣。西风机籁年年事，分付与天心自平。"}