{"id":"691547","title":"览镜图效长吉体","dynasty":"明","author":"李昱","text":"天孙不织红霞绮，雪袂临风吹欲起。娇鬟笑展水晶奁，照见芳姿净如洗。银刀细剪梨花云，琼枝倒映瑶池水。蛾眉翠敛春山浓，愁多恼得腰肢慵。夜冷孤楼素鸾影，广寒宫阙秋重重。青女笑霜刮天湿，只愁凋损嫦娥容。画阑桂树香风草，对面团圆思月老。愿凭青鸟报夫君，失时不嫁能长好。"}