{"id":"824928","title":"题晚翠轩诗","dynasty":"清末近现代初","author":"郑孝胥","text":"称诗有高学，云以涩为贵。子岂真可人，所诣遽尔邃。诗怀文字前，未得殆难会。即论句法秘，大事匪狡狯。初如咀橄榄，枯中说滋味。终乃啖枇杷，甘平宜渴肺。子诗实早就，流宕可毋畏。试回刻意功，一极才与思。向来谬见推，浅语不予赘。仍当摹千文，为君题晚翠。"}