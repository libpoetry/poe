{"id":"840600","title":"宫中故事季冬朔书福字春条颁赐近臣丙辰岁仍循旧举行既毕御笔书日记复于纸尾绘图纪事梁文忠适在列修髯飘动颇得其神即以此纸赐之文忠殁后归其姻戚余樾园装册徵题敬赋十六韵","dynasty":"清末民国初","author":"夏孙桐","text":"锡福宜春兆，重华盛典留。奎章况天授，冲岁未星周。敦敏陈书暇，淋漓下笔遒。腕风生玉案，心画湛银钩。辉映分颁列，惊眙侍从俦。天颜徵有喜，日注出钦修。乘兴真形写，全神阿堵收。龙姿庄扆负，鹄立屹髯脩。邈矣麒麟阁，森然鳷鹊楼。绿图闻道早，清醴被恩稠。飞白瞻亲御，披丹获异酬。君臣同洒落，天地久沈浮。护笈韬云锦，陪陵怆露楸。讲帷崇政在，法物武梁侔。元凤英如睹，甘盘学更求。渡牛章圣迹，继美并千秋。"}