{"id":"844561","title":"挽章君巩瓯四首","dynasty":"清末民国初","author":"祝廷华","text":"枌社联吟瞬有年，君诗渊雅迈群贤。盱衡治乱如悬鉴，出入庄骚胜选钱。璀璨江毫花滟滟，清华边笥腹便便。惊心几度消寒后，紫府修文召谪仙。昔年负笈喜同门，先后抡元感郡尊。窃愧樗材随大雅，最伤墨稼剩文孙。心传北海师承正，手泽东山续选存。玉友金昆重聚首，江干诗史细评论。三字当年狱铸成，不堪回首祗吞声。散沙莫合难申辩，孤掌徒擎憾未鸣。碧海沈冤抱长恨，白头赍志了馀生。桑榆迟暮精神惫，况复羁愁两地萦。仓皇祸作走苏台，太息罗浮梦不回。邓尉寻芳亲故少，吴门啼血子规哀。故园秋冷谁相慰，逆旅魂归自去来。离索频年尘事幻，一经追忆一心摧。"}