{"id":"1202588","title":"春从天外来","dynasty":"元","author":"王吉昌","text":"名利如何。叹六朝七国，五霸山河。几多兴废，一梦南柯。光阴暗里消磨。悟云山烟水，好归去、策杖披蓑。任春秋，乐调神养气，行止蹉跎。家园雪梅火枣，酝玉壶潋滟，满泛金波。烂饮醺醺，神游云外，真乐自在吟哦。伴清风明月，通天爽、飞舞婆娑。泄冲和。证鸿蒙体段，超彼波罗。"}