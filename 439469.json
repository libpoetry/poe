{"id":"439469","title":"和王正之寄远二首","dynasty":"金","author":"赵秉文","text":"人生会合少知音，一榻高悬肯重寻。后日相逢应老大，何时一笑共登临。三年京国尘埃梦，千里故人离别心。想见诗来愁擘纸，倚栏清快北风襟。钟鼎功名自有时，如公才力不嫌迟。且寻彭泽篱边菊，莫赋玄都观里诗。昼寝执经童子问，春游赍印吏人随。悬知山县无公事，好续琴高第二碑。"}