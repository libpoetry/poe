{"id":"1117030","title":"和子瞻玉盘盂二首","dynasty":"宋","author":"苏辙","text":"千叶团团一尺馀，扬州绝品旧应无。赏传莒国迁钟虡，移忆胡僧置钵盂。丛底留连倾凿落，瓶中捧拥照浮屠。强将绛蜡封红萼，憔悴无言损玉肤。故相林亭父老知，出群草木尚何疑。无多产业残花药，几许功名旧鼎彝。丰艳不知人世别，佳名新换使君诗。明年会看花尤好，剥尽浮苞养一枝。"}