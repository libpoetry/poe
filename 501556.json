{"id":"501556","title":"上佥宪代林伯永作","dynasty":"明","author":"林弼","text":"熙朝右文德，风纪资儒臣。治效良在兹，慎选惟其人。君侯西州彦，风起南海垠。壮图邈云汉，素学存经纶。白日勤继晷，青云思致身。三献蓬莱赋，一跃龙门鳞。游鲲待风举，蛰蠖须雷伸。名登金榜晓，宴锡璚林春。荣禄一以厚，所思在泽民。黄堂重判笔，剖擿如有神。薇垣飞举早，枫阙承恩新。拥节谢西楚，驱车入南闽。阳和蔼寒谷，明月当秋旻。既揽范滂辔，复埋张纲轮。遂令驽骀质，获望骐骥尘。菲菲蘅与杜，采采漳水滨。芳菲未盈尺，聊以抒微恂。高台有寒柏，广庭有长椿。持此一寸草，千载报君亲。"}