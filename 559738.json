{"id":"559738","title":"槐阴琴书图为王仕让赋","dynasty":"明","author":"曹义","text":"群峰崒嵂摩青天，丛林蓊郁浮苍烟。何人胸次吞造化，点染佳景分清妍。悬崖峭壁挂飞瀑，孤村远墅连茅屋。石田风煖紫芝芳，山径岚收苔藓绿。溪头昨夜雨初饶，粼粼石砾翻洪涛。渔郎舣棹入浦溆，游人扶策来溪桥。云深梵刹钟声杳，楼阁高低度飞鸟。栽门流水落花红，彷佛桃源暮春晓。高情乐此殊未央，博山细焫沉檀香。古槐移影护石床，图书满架琴一张。日长人皆苦炎燠，潇洒襟怀凉自足。芸窗读罢思转幽，独对南薰奏新曲。一弹林壑松风清，再鼓虚堂秋月明。三弄朝阳彩凤鸣，七弦声断蛟龙惊。均今既淂琴书乐，冲抱无营甘寂寞。清时贤俊尽登庸，那复栖栖老丘壑。"}