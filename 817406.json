{"id":"817406","title":"送尹四孝廉柏亭下第归里二首","dynasty":"清","author":"戴亨","text":"世何爱桃李，桃李多妖姿。世何爱杨柳，杨柳多柔枝。妖姿易消灭，柔枝易摧折。遑复计岁寒，相见成怿悦。华言互相倾，欺妄联同声。赋性苟木讷，噂沓憎无能。文词贵朴老，今人竞佻巧。瑾瑜耻自衒，谁知是奇宝。归去东海头，涤荡祛隐忧。学品唯自信，努力事姱修。神鲤困泥沙，身命亦何轻。风雷一朝会，飞腾众所惊。盲俗无定见，毁誉随时更。昔日谗谮子，身贵来佳名。君当效鸾鹤，奋翼起高鸣。郁郁守蓬荜，谁能谅其诚。"}