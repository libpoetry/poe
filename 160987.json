{"id":"160987","title":"黄一翁·緼袍敌狐裘","dynasty":"宋代","author":"王炎","text":"緼袍敌狐裘，晚饭可当肉。讳穷竟未免，岂不爱储蓄。嗜利颡有泚，恐愧王承福。财固祸之媒，越乡忌怀玉。君看座右器，已满即倾覆。圣贤用功处，清心而寡欲。于世淡无求，乃能实其腹。谁令人青衫，失策混流俗。黄子振鹭姿，笔力扛百斛。笑人龟手药，欲售先聚族。知予颇清苦，应物未圆熟。游宦不能巧，俯首立矮屋。锻链知精金，祁寒见松竹。自立不坚定，庸行徒圣读。谁谓漆园高，俯首欲丐粟。穷作扣角歌，老厌淄川牧。古道寝斲丧，时人方逐逐。有田南山南，可办一盂粥。请赓归去来，世路早收足。"}