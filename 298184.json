{"id":"298184","title":"台城路·题文略溪山红叶图","dynasty":"现代","author":"傅子馀","text":"胭脂初染霜林日，披图渐多佳胜。醉叶撩人，彤云掠地，消得一襟尘影。溪山乍醒。看舞罢绯衣，几回窥镜。莫弄潮妆，炫秋情味又谁领。沧洲閒事未了，短埼欹杖处，幽意犹称。露濯高枝，霞烘断岸，时见水昏烟暝。含毫自省。任独步天南，路随年永。向晚萧萧，夕阳鸦背迥。"}