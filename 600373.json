{"id":"600373","title":"送伯兄同妹夫陈箕南新授光禄南归因寄怀白下诸亲暨家中二仲兄","dynasty":"明","author":"王弘诲","text":"把袂帝城隅，惆帐关门柳。行人驻马且衔杯，南北悠悠重回首。羡君归去白云乡，锦衣故里生辉光。黄金台畔草新绿，丹凤楼前日正长。去岁偕来向京阙，迢递山川历燕粤。挂席朝穿彭蠡云，停槎夜步金陵月。此时星聚凡几人，东风笑语客途新。弹棋坐对灯花落，中酒贪眠白日春。风尘荏苒今何许，两地盈盈望秋水。诸子栖迟白下城，惟君结客长安里。吾兄矫矫青云姿，风流儒雅弟所师。陈仲承家千里器，手标俊逸谁能羁。一朝担簦游太学，万乘亲临奖儒硕。讲艺同环璧水桥，趋朝更听钧天乐。祇今繫籍金马门，大官之署光嶙峋。口脂面药随恩泽，汉宫唐省相氤氲。君不见汉家征伐事穷边，卜式躬输众所贤。又不见步兵厨中三百斛，阮籍沉酣恋微禄。丈夫目摄当时豪，请缨跃马纷儿曹。燕雀岂知鸿鹄志，高才宁合老蓬蒿。因君遥忆双珠树，别来花萼今何似。姜被愁看两地分，池草吟成欲谁寄。云霄比翼应有期，春风鸿雁劳相思。"}