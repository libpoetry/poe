{"id":"687779","title":"石翁见寄次韵","dynasty":"明","author":"庄昶","text":"花下一杯还一歌，梅云细路隐垂萝。春来红紫花无数，此外东西路更多。影子青天从放诞，头颅明镜笑蹉跎。悠扬乘兴前溪曲，戏拨流澌漱碧波。万里长风击楫歌，了无此梦挂烟萝。溪山到脚长嫌少，车马临门不爱多。瓢挂树稍风淅历，鹤巢松盖梦蹉跎。一声引起渔家傲，两两三三唱隔波。"}