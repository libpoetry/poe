{"id":"1127423","title":"送刘嗣复都官赴辟秦州幕府四首","dynasty":"宋","author":"强至","text":"安西幕府蔼声华，礼币迎门促去家。长日壮图看剑气，隔宵喜信报灯花。轻装度陇由来惯，逸辔追尘不待挝。宾主禦戎俱有策，只陪谈笑却边沙。十万强弓略未弯，妖氛渐灭贺兰山。元侯把诏开新府，上客随书出故关。诗酒不妨行乐外，功名只在立谈间。主人待勒燕然石，谁道能铭独姓班。几载关西任醉醒，一朝意绪属青冥。舌端江海倾谈韵，掌内风云指阵形。乌府中丞知国器，鸿枢学士纳边庭。二公远近观成效，莫使旄头尚有星。入秦乘夏颇相宜，笑拂征鞍尽别卮。鹦鹉陇西迎赋笔，芙蓉幕里近花期。祖琨清发能长啸，老杜冥搜有杂诗。君去定应兼二美，军书暇日戍楼时。"}