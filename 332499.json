{"id":"332499","title":"望海潮·赠杨期师兄南归毗陵","dynasty":"清代","author":"梁清标","text":"家声邹鲁，兰陵寄迹，韶年夙擅才名。帝里重游，新词满箧，居然六代菁英。风木独含情。叹文人孝子，落拓江程。孔李通门，剪灯握手话丁宁。吾师昔侍承明。想垂绅正笏，海内仪型。羁旅江南，山颓东国，西州涕泪纵横。对子更沾缨。幸父书可读，数亩堪耕。归去孤村，莫虚岁月掩柴荆。"}