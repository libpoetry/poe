{"id":"356815","title":"霜叶飞·冬十一月二十三日漱泉来自宝应","dynasty":"清代","author":"冯煦","text":"断肠时候。微阴敛、归云犹恋孤岫。寒潮带雨下青溪，正峭帆移后。怕折尽、天涯倦柳。乱鸦声紧斜阳瘦。恁岁晚重来，渐石老苔荒，俊游无那非旧。还又晴雪空江，悄呼渔艇，与君能几携手。年年断羽向西风，怨去鸿何骤。算客里、相逢未久。离心先自酸于酒。莫更凭危楼望，海树如烟，者边回首。"}