{"id":"540560","title":"多丽 晚春雪后即景","dynasty":"明","author":"王世贞","text":"醉飞琼，恼乱瑶池清宴。吉玲琤、凤钗敲碎，荡成满地飘霰。送天桃、武陵几树，伴梨花、杜曲千片。妒我春衫，妆他寒食，乍惊蜂蝶又猜莺燕。五陵畔、杂和烟雨，宝马踏青转。樊楼上、银筝细炙，红垆重暖。怯寒色、条桑小妇，幕䍦轻护娇面。展纤弯、一双莲瓣，屐齿香泥粉痕浅。冷落流光，萋迷馀景，东风无计玉山软。天公老、被伊瞒过，红日几时见。空担阁、无主野芳，满目愁怨。"}