{"id":"626109","title":"塘上行","dynasty":"明","author":"黎景义","text":"蒲生何蔌蔌，中有孤雁鸣。羽族不重偶，矧云庶汇灵。国破家已灭，人义亦仳离。新人本雠敌，蒙惭奉帚箕。从一道靡终，艰以立玄黄。爱憎任世态，铄金安足伤。黄鹄歌既哀，青陵衣且腐。前史传馨谈，岂厥未尝睹。曷为成败异，弃捐合卺恩。曷为谷死别，弃捐剑下魂。出亦勿苦愁，入亦勿苦愁。背天谅巨辜，忘配乃微尤。浮云旦夕变，湍水东西流。拜命徂九原，何颜觌幽州。"}