{"id":"721003","title":"从子敉遘闵以后与予共命而活者七年顷予窜身猺中不自以必生为谋敉因留侍伯兄时序未改避伏失据掠骑集其四维方间道往迎已罹鞠凶矣悲激之下时有哀吟草遽佚落仅存绝句四首","dynasty":"明末清初","author":"王夫之","text":"斜日荒荒打枣天，山头回首杳墟烟。当时不道今生别，犹向金风泪黯然。黑海难全一叶舟，谁将完卵望鸺鹠。含羞含恨无终极，稚子牵衣笑邓攸。割骨分肌亦屡禁，如今万矢倍攒心。岳阡秋草应含怨，万树严霜杀一林。情根悔不锄苗早，蔓草萦丝自惹愁。至竟潘安悲白首，人间何有坠珠楼。"}