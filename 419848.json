{"id":"419848","title":"齐天乐 白秋海棠","dynasty":"近现代","author":"邓潜","text":"粉墙西角娟娟影，无端惹人肠断。几簇凉云，三分嫩月，零落秋心谁管。瑶台路远。早根把愁埋，叶将情剪。细露丛边，一丝红泪莫轻染。华清旧时伴侣，怎春酲睡觉，颜色都换。可有龙眠，携来粉本，貌出烟枝风蔓。楼中住燕。任缟袂依稀，是他关盼。淡冶秋容，豆篱花又满。"}