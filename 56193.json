{"id":"56193","title":"山海关陈职方邀登观海亭作","dynasty":"明代","author":"唐顺之","text":"万里群山尽海头，谁筑关城控上游。巨灵劈山鬼鞭石，英雄作事与神谋。水压蛟龙蛰深窟，陆断豺虎潜遐陬。司马分符来作镇，坐销奸宄护神州。夜半鸣鸡空献计，橐中置人仍被搜。深秋邀我观海楼，水潦初清海雾收。风恬浪细鱼鳞起，隔岸隐隐见东牟。百年海禁颇严密，烟波莽阔无行舟。圣明弛禁济饥窘，米船衔尾浮群鸥。百船到岸一船覆，大利小害谁能周。辽人生不识舟楫，云帆错指旗上旒。午炊且饱盈瓶粟，夜卧免唱量沙筹。几时丑虏忽东徙，辽蓟骚然斗不休。关外胡笳关内柝，妇女乘障夫虔刘。鸱蹲蛆食安可长，瘜肉不剪成悬疣。会须驱逐远漠北，安得猛士挺长矛。昔人失却榆关险，腥秽中华千古羞。"}