{"id":"554623","title":"思养堂","dynasty":"明","author":"郑文康","text":"灵椿未老雕风霜，音容一去空高堂。堂阴萱草喜无恙，金英翠叶相辉光。椿枯不复荣，终天恨何极。时凭梦魂中，聊得见颜色。赖此忘忧花，岁久犹未衰。花前称寿花下拜，爱花长与花相随。暮兴羊枣思，朝尽板舆乐。北邙路虽遥，西山日亦薄。此心一日几悲欢，舞罢斑衣泪还落。"}