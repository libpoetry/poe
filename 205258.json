{"id":"205258","title":"与卿寓登多景楼口占立成","dynasty":"宋代","author":"卫宗武","text":"世称期楼天下奇，雨余振履此游适。埋头旅舍气弗苏，一见端能洗湮郁。连冈三面作襟袖，洪流千里在履舄。俯窥万井若棋布，前阅千帆似梭掷。银涛涌出丹碧居，金焦两山相对立。群阴解駮宿霭收，放出修眉数峰碧。景名多景名不虚，似此江山何处觅。凭栏一笑问波神，欲举归帆在何日。"}