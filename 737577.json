{"id":"737577","title":"病起郊游用东坡安国寺寻春韵","dynasty":"清","author":"查为仁","text":"一月不出愁东风，金卮翠杓无人同。鬓丝禅榻成独卧，水边孤负夭桃红。今晨一笑上蓝举，出郭前导双凫翁。清明寒食次第逼，春声吹入饧箫中。画船尾尾移堤外，中有吴儿歌小海。侬亦心如木石枯，不用倾城贻杂佩。锦瑟年华剧可怜，掉头吹落沈郎钱。花前且为留旬日，莫待花残忆花发。"}