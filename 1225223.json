{"id":"1225223","title":"登岸泊道隆观观有金人闯海时斫柱刀迹因听客话蓬莱山紫霞洞二首 其二","dynasty":"元","author":"吴莱","text":"起行海东洲，重险忽已渡。由来产神奇，政为孤绝故。幽芳岝?搜，修蛰高嶅赴。荒烟凄暗潮，旭日照晴树。似闻蓬莱山，去此特跬步。蟠根迄中立，发乳森外护。紫氛蒸作霞，玄浪激为雾。古穴通若舆，灵文读不句。赤玉舄者谁，黄金阙何处。常疑方士说，未省仙子遇。芝草空汉廷，鲸鱼压秦路。彼犹莫能得，今我独何据。冯夷开水宫，禦寇控风驭。从渠指虚无，此计恐迟暮。"}