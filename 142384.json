{"id":"142384","title":"送管养正长歌","dynasty":"宋代","author":"王之道","text":"饯别宜有酒，我无一杯潄君口。送行当以赆，我无一物藉我手。与君意气真相知，君尝谓予可言诗。独有诗句堪送别，欲赋复止空嗟咨。送君胡为三叹息，文酒从今失三益。干戈日寻雅道衰，吾徒一别真可惜。问君四海无家归，飘然此去将何之。答云南阳善城守，屡以孤垒攘重围。我今欲往诚有以，主帅好贤同邑里。辎车傥许载病翁，长策犹能靖多垒。骐骥君看伏枥姿，发虽种种心不衰。胸中之奇老未吐，忍死山谷甘寒饥。君不见元龙豪气真磊落，卧见许生自旁若。时危康济乃丈夫，问舍求田匪余乐。又不见越石夜半闻鸡鸣，披衣起舞贺友生。风尘澒洞四海乱，英雄攘臂收功名。古人相期盖如此，岂效世间儿女子。出门惘惘色可怜，君亦为之殊可鄙。壮君此语胆忽张，群忧散尽增激昂。西风猎猎天落霜，千山凋林松桧苍。寒菊始花黄且香，高空无云老鵰翔。登山临水秋兴长，行人欲行送者伤。我独不复伤，知君壮志殊未央。为君援笔写长句，一洗古今离别肠。"}