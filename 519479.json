{"id":"519479","title":"芭蕉","dynasty":"明","author":"朱诚泳","text":"朱弦弄罢南薰起，雨过空庭净于洗。太湖石畔绿䕺䕺，新叶乱抽青凤尾。隔户还疑拥碧幢，更宜石下水淙淙。美人翻恶湿阴重，日午停针围绣窗。我时散步来还去，为爱清奇闲倚柱。吟成却忆横渠翁，新德新知引新趣。剩欲题诗留醉墨，只恐西风凋翠叶。何当写入无声诗，永向吾斋助奇绝。"}