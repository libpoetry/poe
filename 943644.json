{"id":"943644","title":"归自淮南雪行呈张盐袁宪","dynasty":"宋","author":"陈造","text":"岁星逼岁回躔吴，吴儿不用忧旱枯。社鬼雨师当率职，雪龙已复随指呼。百年眷属无宁居，崩腾胶葛周太虚。翻云挟雨动十日，洒润及物无遗馀。帝意嘿与皇心符，屡丰政欲?鳏苏。凤麟告瑞底用此，粟麦充腹可使无。节物破腊催谢徂，挽回和气浮洪炉。熏烟已告佛供罢，寿斝想见皇情娱。漂然一舸将腐儒，风前坏席争长涂。乘凌缤纷入缥缈，俛仰色界行画图。平生壮观老不孤，今段造物真娱予。拟从玉妃助剪水，徐与帝子看积苏。天仙著我白玉壶，应笑袖手毫不濡。归从绣衣两诗伯，照夜更掇骊龙珠。"}