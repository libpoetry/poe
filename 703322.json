{"id":"703322","title":"送程中秘周量服阕还朝","dynasty":"明","author":"释今无","text":"薇垣重望属文星，万里驰驱恋阙廷。玉佩易高燕地雪，锦帆先送粤江亭。能参大法樨香彻，又代天言楮墨馨。鸡舌赐多含不尽，为分一片到蓬扃。指花呼石法游欢，肯逐华筵饯宰官。爱我意多投分易，因君路远觉情难。江淮红树风霜直，京国青云雨露宽。白鹿绕门真读礼，即将孝友答朝端。"}