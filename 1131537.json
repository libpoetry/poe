{"id":"1131537","title":"偶食鸡头有怀万元亨沈德远林子长横塘三主人","dynasty":"宋","author":"虞俦","text":"秋风一熟平湖芡，满市明珠如土贱。昔也兼名鸿雁头，今兹始识胡孙面。应须我辈剩著语，会有后人来作传。横塘地主总好事，凌波不过空山咽。年丰岂特菱莲芡，米价新来如许贱。不孤后稷由已思，谁作颜回忍饥面。清朝已拜富民侯，太史莫书循吏传。我今何事不归田，豆饭芋魁甘得咽。"}