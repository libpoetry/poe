{"id":"416850","title":"倾杯乐 偕雨亭小饮秦淮","dynasty":"近现代","author":"胡士瑩","text":"船影双桥，衣香一水，相逢酒怀潇洒。蘋波远，古渡秋冷，醉笛飘灯，凉枝沁夜。枉年年、抛却青溪花月，旧泪闭铜仙，翠尊空把。楚客何意，征袍即今犹未卸。对素心，霜襟堪话。怅马蹄鸡声，都催人老，漫惜清尘明镜，那堪满眼沧洲画。知此恨谁写。翻怊怅、题曲楼台，催诗亭榭。关山似梦空游冶。"}