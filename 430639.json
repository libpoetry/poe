{"id":"430639","title":"湘春夜月 再题亚子悲秋图","dynasty":"近现代","author":"沈昌眉","text":"拾衣冠，一抔香土犹虚。楚些招遍天涯，归信总模糊。旧约刀镮齐唱，奈佩环仙去，魂梦都无。念桂逢秋陨，不祥名字，懊悔轻呼。麾戈挽日，韬弓洗雨，此愿终孤。蛮触山河，只落得、青林黑塞，多少冤诬。春来杜宇，尚为谁、啼血声枯。把酒问，问人间何地，堪埋我处，荷锸先驱。"}