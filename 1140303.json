{"id":"1140303","title":"拟古 其六","dynasty":"宋末元初","author":"陈普","text":"共工昔暴怒，触折不周山。此枢太室上，飘落三江间。枢纽一飞播，满空悉颠翻。北斗堕其柄，文昌失厥官。彗星化为蹠，搏人以为餐。天狗行地上，头戴方山冠。武夷有巨人，方持钓鱼竿。中宵投袂起，容貌何桓桓。欲扶紫薇坦，坐使天下安。复逢驩兜来，被发据其关。拂衣返空翠，弹琴弄潺湲。烟霞别一天，回首谢髦蛮。"}