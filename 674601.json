{"id":"674601","title":"新婚别和韵","dynasty":"明","author":"林廷㭿","text":"二八谁家女，颜色娇如花。蛾眉扫春山，远适良人家。女萝附长松，永结中心好。曾闻父母言，夫妻愿偕老。平明下君床，忽闻理行装。欲问郎何之，未语心先伤。不恨郎情薄，只恨贱妾身。妾身非男子，苦乐由他人。在家学养蚕，织成一匹帛。为郎制春衫，不知宽与窄。郎貌认未真，郎心那可测。去去莫念侬，功名须努力。"}