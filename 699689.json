{"id":"699689","title":"有挟改数字不得者再吟二律","dynasty":"明","author":"郭之奇","text":"汝南每月顿更题，岭国千年那可齐。旧墨新朱非偶见，大书小略莫三迷。吴竞数字终难改，孙盛春秋独自携。一任时心工射蜮，不妨神鬼共然犀。我闻其语昧其颜，贝锦何须费老悭。肘掣能书安可怒，沙含频射亦惟艰。鬼神名义千秋上，伯仲埙篪一念閒。纵使涂黄由尔辈，终馀副稿在名山。"}