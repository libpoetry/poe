{"id":"576590","title":"听莺曲","dynasty":"明","author":"黎贞","text":"彭泽县前烟袅袅，五柳庄上多莺鸟。金衣何处远飞来，睍睆一声江岸晓。我有春愁似海深，揽衣搔首倚蓬吟。去年故乡听莺早，今日听莺涉远道。莺声还与故乡同，客况何如故乡好。故乡有亲老在堂，星星两鬓飞秋霜。故乡有弟多如簇，竹马红颜美如玉。一度听莺一度悲，但愿年年无别离。"}