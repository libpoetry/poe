{"id":"807325","title":"水调歌头  题远公画洞山图送天石北上","dynasty":"清","author":"陈维崧","text":"何以赠行卷，而作洞山图。旁人拍手大笑，画者复谁欤。此去燕姬马湩，况足金茎仙瀣，茗椀酷非须。卿复携来否，长柄有葫芦。掀髯语，画此者，定非迂。败尽朱门酒肉，只此味清腴。纵挟绫文三百，日给龙团凤饼，曾似故园无。十丈红尘里，一幅冷秋菰。"}