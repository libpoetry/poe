{"id":"969724","title":"雪水庵咏雪二十韵","dynasty":"宋","author":"赵良坡","text":"玄冥司号令，屏翳驱云车。巧舞穿幽隙，轻扬下曲洼。初疑蚕食叶，犹恐蟹行沙。铅汞三千界，璚瑶百万家。楼台银作砌，城阙玉为衙。压竹枝翻重，封梅色更佳。文光偏得月，点缀易为花。万瓦鱼鳞矗，千山鸟迹遐。凝檐珠错落，布地粉交加。恍若水晶溜，犹然宝鉴华。馀晖翻鹤羽，皓彩扑乌纱。镂刻非因巧，陶镕未有瑕。冰奁缘沼合，缟带逐车斜。圜石银盘叠，尖峰玉笋芽。豪家争玩赏，洞府亦諠哗。锦帐传卮酒，竹炉沸鼎茶。丰年先有兆，清气浩无涯。飞絮那能拟，凭虚最可誇。不须东郭履，自是剡溪艖。恭喜瞻三白，停杯看六葩。"}