{"id":"1125915","title":"拟挽歌五首","dynasty":"宋","author":"郭祥正","text":"百年苦役役，一死已休休。惟我方自适，妻子空悲愁。满樽奠美酒，满盘荐珍羞。我终不可起，汝情谩悠悠。送我入蒿里，寂寞无春秋。形坏影亦灭，有神竟何依。漠漠空木中，岂知经四时。以此为长年，谁人不同归。儿孙汝勿泣，朋旧汝勿悲。岁月易经过，冥默终相期。生前势有殊，死去分始齐。且将耳目静，安用亲旧啼。鸿雁任南北，日月随东西。陵谷亦已变，道化复何为。于生动以扰，既死静且潜。黄土假面目，青草为须髯。荣华春风吹，憔悴秋霜沾。回嗟在世人，不识此理兼。枯骨蝼蚁馀，空棺蔓草缠。欲诉既无路，欲窥不见天。休休可奈何，达道乃自然。"}