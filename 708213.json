{"id":"708213","title":"满江红 其十三 忆别阮亭仪部兼怀西樵考功湖上","dynasty":"明末清初","author":"尤侗","text":"我发芜城，趁竞渡、一江风涨。为寄语、池塘春草，阿连无恙。白舫已乘东冶下，青骢尚跃西泠上。问钱塘、可接广陵潮，双鱼饷。采莲棹，湖心漾。折柳曲，桥头唱。办十千兑酒，余杭新酿。王子正招缑岭鹤，孙登也策苏门杖。待归来、赠我两峰图，空漾状。"}