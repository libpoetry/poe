{"id":"102582","title":"种松得徕字·春风吹榆林","dynasty":"宋代","author":"苏轼","text":"春风吹榆林，乱荚飞作堆。荒园一雨过，戢戢千万栽。青松种不生，百株望一枚。一枚已有馀，气压千亩槐。野人易斗粟，云自鲁徂徕。鲁人不知贵，万灶飞青煤。束缚同一车，胡为乎来哉。泫然解其缚，清泉洗浮埃。枝伤叶尚困，生意未肯回。山僧老无子，养护如婴孩。坐待走龙蛇，清阴满南台。孤根裂山石，直干排风雷。我今百日客，养此千岁材。茯苓无消息，双鬓日夜摧。古今一俯仰，作诗寄余哀。"}