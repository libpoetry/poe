{"id":"812082","title":"无题和萧百堂","dynasty":"清","author":"孙原湘","text":"镜中春浪洗朝霞，抛闪风情与月华。不道负心真似铁，从来薄命定如花。桥头误问巡官卜，江上虚猜估客槎。帘捲西风还怅望，萧萧落叶满天涯。三年一信盼归迟，消息传来总可疑。筝柱忽移哀雁调，钗梁偏罥喜蛛丝。连宵梦好都无准，竟日妆成转自嗤。小婢不知前计左，只催开镜画新眉。"}