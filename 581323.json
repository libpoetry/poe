{"id":"581323","title":"题琼山王銮妻吴氏贞节坊","dynasty":"明","author":"张诩","text":"五星烛天，五岳峙地。五伦在人，三才道备。五伦造端，实夫妇始。生事死背，遗犬彘耻。卓哉有妇，中立不倚。家以孝称，于归克理。不幸失天，遽欲从死。回视呱呱，畴依畴恃。饮冰啖霜，一志靡二。天竟此定，神相厥祉。有命自天，表厥宅里。凤毛五色，国宾是齿。作善降祥，天命有以。我叙我铭，柏舟是配。扇此淳风，作范世世。"}