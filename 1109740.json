{"id":"1109740","title":"赠南岳董少卿二首","dynasty":"宋","author":"刘摰","text":"身在南山非隐沦，闲中官贵异风尘。清泉白日预何事，华发綵衣今几人。虚室图书忘岁月，寿筵香火祝君亲。朝廷不以忠移孝，又说恩函拜命新。世人行止两匆匆，公独荣亲禄隐中。清职正同香案吏，旷怀都似漆园翁。南陵兰茂晨羞洁，内鼎丹灵老颊红。虽喜论心慰迁客，区区安足识冥鸿。"}