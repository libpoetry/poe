{"id":"612511","title":"冬日胡瞻明大参王天虞参戎招集乐郡郊外贞心亭亭属胡君新创前临武场对佳峰夹古松后辟池种梅花方盛开俯照池镜共赋馀得七阳排律二十六韵","dynasty":"明","author":"邓云霄","text":"新创论文地，还邻演武场。阵閒鹅鹳队，席接鹭鸳行。山晚雾凝紫，林疏叶剩黄。三农获嘉稻，万灶饱馀粮。蛮瘴销铜柱，明珠贡越裳。时平稀举燧，官暇好飞觞。酌泛葡萄酒，歌翻玳瑁梁。松涛摇酒影，水镜照梅妆。古干凌霜劲，芳枝拂雪香。苍龙双偃蹇，翠羽互翱翔。宾主星方聚，笙歌夜正长。醉呼惟尔汝，微步任徜徉。残月邀徐上，横参乐未央。习池元胜地，山简本清狂。频唤传鹦鹉，无劳典鹔鹴。文星奎壁里，剑气斗牛傍。横槊看虹起，挥毫听玉锵。军容严细柳，词赋擅长杨。牛耳坛堪建，鱼肠袖且藏。共扶天北极，先系日南王。拙宦呼牛马，良朋集凤凰。尚能攀羽翼，行□附飞扬。一石心逾醉，千秋意一忘。殷勤颂酒德，赓和捧琼章。把臂雪霜白，回舟葭藀苍。寄言池畔树，他日是甘棠。"}