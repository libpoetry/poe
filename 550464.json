{"id":"550464","title":"送柯秀才还莆","dynasty":"明","author":"徐熥","text":"逢君何太迟，别君何太早。朝发越王城，暮指壶公道。壶公山色凌青天，云雾苍茫暗玉鞭。匣里祇存冯子铗，杖头犹挂阮生钱。馀钱归去堪沽酒，醉后新诗三百首。赋才元不让三都，何恤纷纷讥覆瓿。人生知己古称稀，此去何人荐陆机。秋风已就图南翮，看汝扶摇天际飞。"}