{"id":"720958","title":"闻极丸翁凶问不禁狂哭痛定辄吟二章","dynasty":"明末清初","author":"王夫之","text":"长夜悠悠二十年，流萤死焰烛高天。春浮梦里迷归鹤，败叶云中哭杜鹃。一线不留夕照影，孤虹应绕点苍烟。何人抱器归张楚，馀有南华内七篇。三年怀袖尺书深，文水东流隔楚浔。半岭斜阳双雪鬓，五湖烟水一霜林。远游留作他生赋，土室聊安后死心。恰恐相逢难下口，灵旗不杳寄空音。"}