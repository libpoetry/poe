{"id":"742279","title":"狮子林歌","dynasty":"清","author":"吴锡麒","text":"雄雷震空六甲驱，空青塞户阴模糊。卷毛舕舌形状殊，逃尽虎豹豺狼貙。谛视细细苍苔铺，伏而不动非石乎。陡回惊悸生欢娱，洞天咫尺开仙都。中不百亩蛇线纡，五里十里盘崎岖。前之升者猱附涂，以踵摩顶仰可呼。忽然索之又亡逋，白日在空午欲晡。翻身跳入壶公壶。四壁翠洒松雨粗。松生石隙老更腴，不阶尺土元气扶。松耶石耶德不孤，石以松古青逼肤，松以石怪垂龙胡。天风来往调笙竽，满身云气留斯须。出门舆马喧九衢，胸中了了丘壑俱。吁嗟乎！胸中了了丘壑俱，千秋画本思倪迂。"}