{"id":"751854","title":"叠韵答荫庐","dynasty":"清","author":"谢章铤","text":"何时理薄装，归家种杞菊。飘零向万里，顾影偏愁独。接坐得清交，措辞不忍俗。高情兼古今，说士甘于肉。盖棺朱伯韩，投簪郑小谷。嗟嗟桂林山，郁此孤香簇。勿艳诗家名，应造苍生福。世棘思传人，感慨流光促。凤凰志千仞，篱鴳何足辱。愿君袭幽兰，树德置邮速。回首培远堂，肯负著书屋。六翮风暂羁，三年艾须足。素心托黄花，耿耿双明烛。"}