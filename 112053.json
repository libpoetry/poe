{"id":"112053","title":"王右军祠","dynasty":"宋代","author":"诸葛兴","text":"典午西兮金谷辈，渡而东兮蔼多士。嘉内史兮屏浮华，淡物累兮颐天粹。升冶城兮遐想，友东山兮雅志。修禊事兮兰亭，觞曲水兮群英。追雩风兮涵泳，渺万化兮均平。纪清游兮感慨，剡形忘兮神诣。蔚翔凤兮一杞，宝连城兮千祀。太传起兮为苍生，扶晋鼎兮蹙苻秦。内史归兮乐山水，师万石兮饬子孙。出与处兮两贤，意易地兮皆然。"}