{"id":"924763","title":"和王适寒夜读书","dynasty":"宋","author":"苏辙","text":"久从市井役，百事废不理。感君读书篇，惜此寒夜晷。殷勤附灯烛，黾勉就图史。逡巡揖虞夏，汗漫驰刘李。斯文家旧物，早岁夙从事。一从慕膻腥，中弃如敝屣。今夕亦何夕，忽如旧游至。终篇再三叹，推枕不成寐。人生无百年，所欲知有几。悬知未必得，奔走若趋市。微言寄翰墨，开卷入心耳。胡为弃不收，所逐在难觊。"}