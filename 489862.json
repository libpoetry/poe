{"id":"489862","title":"题张子政黄大痴松亭高士图","dynasty":"明","author":"袁华","text":"大痴老人天下士，结客侠游非画史。酒酣泼墨写荆关，咫尺微茫数千里。筲箕泉头鹤上仙，空遗宝绘人间传。弟子颠张早入室，重冈叠嶂开云烟。太山斗绝何由缘，下有鸟道丹梯悬。此中疑是避秦处，仰见茅屋岩崖边。松亭蒿目者谁子，耳谱流泉横绿绮。不知捷径在终南，每逢佳处辄留止。我生亦有山水癖，吴楚燕齐遍游历。风尘澒洞难再往，坐对此图三太息。"}