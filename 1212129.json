{"id":"1212129","title":"送马明初教授南归二十韵并序","dynasty":"元","author":"许有壬","text":"吾子昔倾盖，琅瓈古渡头。袖文惊蜀锦，怀宝重天球。心既同金断，胶因向漆投。有邀须共往，无倡不为酬。南岳朝联辔，湘江暮舣舟。屐穷峰顶寺，诗满水边楼。访古由来喜，寻芳到处留。遂移衡浦隐，便作武昌游。坐席何曾暖，招旌遽见求。高情安旅次，遐躅又神州。道路多尝险，山川只荐愁。扫云髡兔颖，鏖雪敝貂裘。善诱儿何幸，深藏价未收。忽看鸿鹄举，甘效蟨蛩休。洹水寒偏瑩，林虑晚更幽。谁知三仕已，相累十春秋。公道先扬善，真才自拔尤。恩袍明翡翠，教铎振貔貅。行役仍清淡，言归邈阻修。临岐惟一语，音信莫悠悠。"}