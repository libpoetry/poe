{"id":"1111829","title":"和远老四首","dynasty":"宋","author":"吴芾","text":"事好休时便好休，不应人尽觅封侯。归来已快平生志，况有高人来聚头。身居仕路梦家山，一日君恩放我还。从此便为终老计，祇愁造物靳清閒。世人老去不知休，祇羡三公与五侯。争似山僧都不会，困来衲被便蒙头。相逢正好共看山，底事匆匆便欲还。今日乍晴山更好，可能伴我片时閒。"}