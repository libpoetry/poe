{"id":"1122909","title":"雪中杂兴四首","dynasty":"宋","author":"胡仲弓","text":"六花正零乱，却与雨相和。地面频频化，山头渐渐皤。歌楼寒较少，穷巷积偏多。百卉归根后，惟松不改柯。独坐看诗话，瓶梅相对清。瓦灯寒不晕，雪屋夜偏明。煨栗填饥腹，煎茶长道情。睡魔排遣尽，窗外听鸡声。怪得檐前溜，原来是雪消。山枯空有骨，水涸不成潮。寒雁鸣沙碛，饥鸦啄柳条。物情总如此，吟鬓任萧萧。穷通俱莫问，久远是前程。涉世事多俗，吟诗人较清。论心欠兰友，知己有梅兄。不被虚名缚，江湖得散行。"}