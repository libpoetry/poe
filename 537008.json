{"id":"537008","title":"明佐游梁无资作歌见援聊此奉复","dynasty":"明","author":"王世贞","text":"北风吹汉银涛颠，客星夜簸不得悬。自从幞被青州出，陶令囊空无一钱。陨涕仓皇诀妻子，行乞佯狂燕市里。落日谁怜故貌非，青云久信雄心死。吾家弱弟惭小陆，洛下东西两间屋。披肝未拟阊阖回，洒泪如添海波续。门前春雨新绿苔，长安车辙无时来。杜鹃吞声鹡鸰哭，空庭寂寂荆花开。王郎昔卧平津馆，裘马春生上林晚。不合污它丞相裀，何人更进王孙饭。月比侏儒少一囊，谁怜贫病有东方。昨夜细君应见让，不如枚叔去游梁。慷慨相逢并羁旅，狐白何当禦君暑。亦知羊角卧空山，亲在微躯未堪许。"}