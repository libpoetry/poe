{"id":"857919","title":"依韵和王宣徽奉安中太乙神像","dynasty":"宋","author":"王圭","text":"太乙真庭结宝坛，中涵元象本无言。三山波涌楼台近，北极星环剑佩尊。岁入飞宫初在丑，神移列驭直从坤。妖氛自逐灵旂捲，瑞谷常登御廪蕃。晓日破红浮斗栱，夕云凝紫护周垣。龙随御笔栖碑首，鹤带仙书语洞门。天马应歌来仗卫，岳祗联职听朝昏。传闻词客新吟苦，玉案才承上帝恩。"}