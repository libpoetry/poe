{"id":"610070","title":"送新兴杨明府内召","dynasty":"明","author":"韩上桂","text":"杨公今世之奇才，手携剑匣芙蓉开。一挥兕革无停滞，白日却走天边雷。雷声震霹雳，公心贯金石。万树桃花待雨妍，千寻帝阙翔金舄。兴之为邑杂百蛮，胡为春锦绚斓斑。任公并剪一割裂，顾见草木生姿颜。即今入践司农职，万户苍生待食息。但用先年蔽芾棠，何忧不覆千林翼。余之良友有二黄，天闲飞黄总莫方。大黄已跃天门去，惟馀小者尚傍徨。此皆渥水神龙种，不与野马争腾骧。公曾并回伯乐顾，一进一却庸何伤。嗟予未获就公厩，见公倒屣惟恐后。土木形骸本足嘲，况此镆铘久生绣。公一摩之光怪露，万丈虹霓为公吐。夜夜朝朝风雨声，欻然紫气冲云雾。送公之行予无言，但向江头把绿荪。大黄誓不忘国士，小黄岂负信陵恩。丈夫报德应有在，委露输尘安足论。"}