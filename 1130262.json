{"id":"1130262","title":"和余庆长老春十首","dynasty":"宋","author":"释德洪","text":"野梅官柳不胜春，妒面愁眉各斗新。欲作清诗成瘦坐，生憎白雨解催人。叶欲藏禽花没腰，春愁叠叠觉难消。碧云新月谁梳鬓，翠浪柔风自织绡。凫鸥水暖聚圆沙，带雨春湖脉脉斜。翠线受风遮径柳，燕脂含雨隔篱花。叶云谁剪芘花身，花厎何人笑语频。应是流莺诉心事，窥墙欲见恨无因。一盏露芽袪睡思，半帘疏雨作愁媒。似闻池馆花如海，杖策当为得得来。嫩寒清晓欲留春，睡足山中乐事新。珠玉等闲无胫至，风流全付茂陵人。柳如西子舞时腰，飞絮初狂雪未消。多谢余郎造化手，解拈春色写鲛绡。雨过清流走白沙，隔篱红杏一枝斜。可堪风日浓于酒，更爱君诗丽似花。旧游新事两关身，花下清晨吉?频。野步寻梅曾共乐，夜诗联鼎愿相因。人笑才高真祸本，自惊诗好是穷媒。贪看百尺游丝转，忽见双飞乳燕来。"}