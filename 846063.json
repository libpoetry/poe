{"id":"846063","title":"导引 熙宁十年南郊皇帝归 青城用降仙台一首","dynasty":"宋","author":"无名氏","text":"清都未晓，万乘并驾，煌煌拥天行。祥风散瑞霭，华盖耸，旗常建，耀层城。四列兵卫，爟火映、金支翠旌。众乐警、作充宫庭。皦绎成。绀幄掀，衮冕明。妥帖坛陛霄升。振珩璜、神格至诚。云车下冥冥。储祥降嘏莫可名。御端阙、肸号敷荣。泽翔施溥，茂祉均被含生。"}