{"id":"764313","title":"木兰花慢 用陈参政送陈石泉韵","dynasty":"清","author":"王士禄","text":"向风尘决计，急办取、鹿皮冠。好濡足柴桑，褰裳谷口，掉首邯郸。长歌采薇竟去，指烟霞、深处旧柴关。山雨代除荒径，春溪为浣尘衫。厌他拄笏对西山。兀兀一驼鞍。有锦水渔矶，黄山兔柴，洗眼重看。斜阳临风曳杖，值邻翁、谈笑不知还。怕说车轮生耳，还教置辐河干。"}