{"id":"408391","title":"夜坐示弟子","dynasty":"近现代","author":"黄侃","text":"是非亦缴绕，至理存天钧。托生浊俗中，立辟每危身。早年慕轻侠，晚节师天民。称讥已兼忘，虚室宁元神。岂无二三子，惟德与我邻。正衿发微言，君曹听其真。七尺不自济，焉能济斯人。为仁本由己，名实久相宾。浊醪既可饮，槁简亦可呻。挈瓶智有限，慎勿轻前文。斗很终为灾，祸来及所亲。迷涂我新反，覆辙君毋循。此诗虽质朴，歌罢意未申。"}