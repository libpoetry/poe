{"id":"559751","title":"送道士王一初","dynasty":"明","author":"曹义","text":"三茅羽客王一初，风标秋水涵芙蕖。方瞳绀发绿玉杖，星冠宝剑青霞裾。几年栖息泉石间，?鹤为友云为居。有时带雨斸灵药，有时枕石看道书。有时呼童煮白石，有时乘月歌步虚。朝真屡谒茅君宅，借榻几宿许史庐。自从学淂壶公术，六丁六甲随昭呼。一朝膺荐来帝阙，拜官喜沐恩宠殊。晓辞丹陛出南陌，都亭别我还踌蹰。北来始见跨独鹤，南归又见飞双凫。凫杳杳，向何处，遥望华阳罙处去。华阳洞古闭白云，茅阜山高霭晴雾。我家住近三茅峰，几见春风长琪树。书楼高构面崔嵬，翠色浮岚足清趣。宦游蓟北几经年，烟水微茫隔仙路。有时清梦落江南，乔木琳宫宛如故。一尊此日送君行，客怀感慨题长句。他年优诏许归田，来扣松关话衷愫。"}