{"id":"72040","title":"沁园春·寄张希尹","dynasty":"元代","author":"谢应芳","text":"忆昨秋风，送书画船，过杨柳洲。把锦囊倾倒，灯花共喜，棹歌归去，诗草仍留。坐榻高悬，家童偶语，此客寻常颇见不。襟怀好，比子猷寻戴，别样风流。别来一日似三秋。且喜花时可胜游。要寻山问水，春申故国，赋诗＊酒，季子高丘。醉帽簪花，吟茵藉草，莫笑疏狂老未休。回来也，有堂前旧燕，江上盟鸥。"}