{"id":"404827","title":"六么令·壬午九日和清真","dynasty":"近现代末当代初","author":"袁荣法","text":"淡云晞日，庭户回轻燠。晴晖荡秋渐老，衰柳辞膏沐。自惜衣宽量窄，犹恋村醪熟。霜枫飞逐。凄禽欲下，脉脉斜阳一丛菊。不忍登高临远，荒草萦心目。怨蝶那得相思，天际人如玉。愁绝商弦变徵，莫按凉州曲。君平休卜。佳期近否，但向冥鸿絮丁嘱。"}