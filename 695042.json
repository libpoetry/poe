{"id":"695042","title":"哭周岳父追忆前事","dynasty":"明","author":"林士元","text":"我本樗栎姿，供奉冰玉清。言念八岁时，与公未识荆。高声读孟子，防马践田滕。公来予起揖，作意问姓名。手揭明堂章，询我王政行。予既诵之遍，讲义亦粗明。公大为叹息，兴宗良后生。荆钗甫二岁，已属桃夭情。先君重交谊，即此订昏盟。山头亦红叶，他年故事增。自鹿车共挽，欣叨进琼庠。文场声誉起，期予破天荒。庚午年大比，秋闱举于乡。计偕将北上，厚赠充行装。爱我如所生，期望大显扬。甲戌捷南宫，慰公与高堂。啧啧听人言，称公眼力长。职授行人司，乞假归称觞。方图报寸草，谁料厄黄杨。悠然乘化去，曷禁心悲伤。"}