{"id":"1236456","title":"玉雪亭","dynasty":"元","author":"陈樵","text":"蓬莱山顶玉为峰，夜夜晴光吐白虹。石髓多年化韶粉，冰华无意属东风。一天素月连云冷，万斛明玑堕地空。只恐高寒禁不得，乘鸾飞度碧瑶宫。梨云柳絮共微茫，春入园林一色芳。枸杞通灵空吠月，芙蕖到死不禁霜。梦游蓬岛瑶台曙，歌落吴云玉树长。亦拟广寒亲学舞，朝来新制白霓裳。冰夷游遍列仙家，片片临风散六花。阴壑有光迷白月，乱山无处觅青霞。台高渐见石棱长，枝重不禁梅影斜。闻说银河都剪碎，津头几欲问星槎。六丁凿碎玉崚嶒，刻玉为花笑裂缯。石蜜和浆调露蕊，茶铛无水斲崖冰。城头看树低三尺，云里有山知几层。欲寄江南问春信，珠玑落纸笔光凝。冻云岩壑晓曈昽，目极齐州望欲空。落月回光窥上界，娇花无信误东风。曲吹铁笛惊云散，槎向银河与海通。野客烧丹深洞里，自调火候似春融。花绕亭台水绕门，壶中别是一乾坤。银蟾飞去秋无色，白石长来云有根。树印蚪枝翻画谱，僧调獭髓补诗痕。相如健笔谁堪继，好骋词华赋兔园。银汉倾翻贯月查，惊鸿无处认江沙。水晶帘密秋光冷，华盖峰高天影斜。飞瀑半凝苍玉佩，薰风不度碧桃花。山前山后多邻曲，尽作江南富贵家。俗尘无路到岩扃，琼作池台玉作亭。海月寒通千顷白，楚山瘦减八分青。回屏纹细裁龟甲，野褐年深补鹤翎。应有才华夺天巧，天葩飞堕满中庭。羽仙飞步驾青鸾，仙袂临风响佩环。琪树移根来月里，琼花无梦落人间。春回垄首梅先觉，舟入山阴客未还。我亦玉堂挥翰手，他年鹓鹭簉朝班。"}