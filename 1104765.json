{"id":"1104765","title":"春雨","dynasty":"宋","author":"卫宗武","text":"几朝霢霂不破块，通夕浪浪势乃滂。竹下森然骍角露，桑间沃若茧丝香。田毛沾润初含穗，土脉流膏欲布秧。多谢化工成岁事，从春节节为人忙。一自春来二月强，连宵甘霔泽斯滂。润留根蒂梅桃实，清及萌芽黍稷香。雀舌纤纤抽茗叶，羊群戢戢长松秧。农桑从此无虚日，织妇耕夫处处忙。一自苍精涣号扬，如酥小雨酿春忙。霏霏透入根荄脉，点点染成桃杏妆。泽遍高深俱及物，气融枯槁亦生香。老夫那复问芳讯，但愿三时协雨旸。"}