{"id":"410207","title":"友人代画晓山于箑上诗以答之","dynasty":"近现代","author":"袁嘉谷","text":"若无若有青山青，疑雨未雨晴未晴。是山是画难为名，万浓终复归一清。信哉逸品以神契，南北两宗孰能继。君今何处学古法，意在笔先此苗裔。雅扇人握春阴翳，千峰万峰晓光霁。平林云气何渝然，如美人妆淡而丽。松状十寻柏千岁，座闲疑作淩云势。知君天授非由人，敢将绘事薄曲艺。更羡君不专一长，书法两晋诗法唐。郑燮三绝狂者狂，君乎君乎遥颉颃。"}