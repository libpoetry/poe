{"id":"308815","title":"庆宫春·知休庵避新都，室庐未毁，既哀且慰","dynasty":"现代","author":"赵熙","text":"重叠兵荒，苍茫天问，剩君矮屋如舟。青眼高歌，赤眉新史，举家儿女蓬头。桂湖招隐，又归路、西风送秋。故乡无梦，门外湘漓，一样横流。崔杨转转恩雠。唐家此例，蜀局谁收。刀上生涯，火边尸气，一城鲍照新愁。休休居士，幸历劫、休庵未休。此身何托，南北争椿，蛋壳神州。"}