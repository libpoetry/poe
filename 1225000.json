{"id":"1225000","title":"关山月送殷文学还浙西","dynasty":"元","author":"贡师泰","text":"白波汹涌风初起，绿烟渐堕冰壶里。林鸟沙鸥寒不栖，万顷玻璃净如水。揽衣推户仰视天，一寸乡心几千里。仆夫在门严戒程，霄人呼筹催罢更。街头萧萧马初过，城中角角鸡乱鸣。嗟哉我亦天涯客，握手欲别难为情。遥怜后夜相思处，枫叶沧江一船住。"}