{"id":"1118968","title":"送赵德勤将漕淮东","dynasty":"宋","author":"陈文蔚","text":"逼人富贵固骎骎，体国忧时一寸心。符印递迁无旷岁，庙堂谁谓少知音。民间利病搜求久，财计源流讲究深。飞挽恢恢有馀地，要知罢困极于今。才难叹息古犹今，使节双持委寄深。真主厉精思吏治，累朝忠孝结人心。激扬正赖扶风宪，钦恤惟存布德音。吏称民安两无事，不妨丹扆献规箴。登亭每忆楚东时，把酒吟诗对落晖。拭目正看黄鹄举，回头不奈白云飞。未应失计荒茅屋，正坐无钱买钓矶。?亩有怀常抱膝，论思惟日望公归。"}