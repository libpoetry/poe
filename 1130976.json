{"id":"1130976","title":"五思","dynasty":"宋","author":"韩淲","text":"我思列岫亭，秋光满灵山。地高出林荡，下视城邑间。有时坐终日，邻僧亦往还。屋头木蓊蓊，砌下菊斑斑。放此麋鹿心，鍊彼冰雪颜。今日复何日，驱驰未能闲。我思南涧水，秋雨涨白蘋。但见禽鸟啼，少值城市人。倚杖独照影，幽怀寄闲身。潺潺泻尘旧，汩汩来清新。濯缨江滨渔，洗耳颍阳真。长安多飞埃，乃复在兹辰。我思灵井幽，山围路高远。青山四面合，风声自回返。时携一尊酒，坐石至昏晚。岚光发深窦，翠色明绝巘。荒寒集鹇鹧，渊澄见鲿鰋。年来事寸禄，扪心愧嵇阮。我思玉溪流，松山日涵碧。舟人相上下，樯竿倚沙石。出门无百步，饭饱时散策。波寒逼衣屦，空翠润巾帼。道上逢渔樵，庵前唯道释。此趣久已成，何因甘役役。我思鹤山路，田间望青苍。忽到绝壁下，春风散林芳。气煖石色润，崖穴如蜂房。想像仙人来，宜有隐者藏。泉鸣万丈渊，云绕千仞岗。老矣当结茅，无为恋周行。"}