{"id":"1110436","title":"平江太守侍郎王公挽词三首","dynasty":"宋","author":"孙觌","text":"燕颔封侯相，鹰扬国士风。金貂七叶贵，鼓角十州雄。按节星轺动，埋轮虎穴空。谁令交一臂，已失大槐宫。东吏重足立，无家寄一锥。道旁乌攫肉，舍下犬生氂。望绝重临日，哀吟去后思。吴儿奉尝我，歌此送迎诗。通德门中见，长安道上逢。虚名惭荐鹗，喜色看乘龙。流落湘江魄，崎岖楚市舂。相看青眼旧，独有后凋松。"}