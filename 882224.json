{"id":"882224","title":"瑞鹤仙 其五 渭川行乐词予有一洲，可五百亩，植花竹其上，号小渭川，春月游人多于其上藉草酌酒歌乐","dynasty":"宋","author":"吕胜已","text":"残梅飘簌簌。看柳上春归，柔条新绿。娇莺离幽谷。弄弹簧清响，飞迁乔木。年华迅速。叹浮生、流晖转烛。自春来、每每遨游，多办九霞醽醁。溪北。踏青微步，斗草慵眠，锦裀花褥。铅华簇簇。歌声妙、间丝竹。爱一川好处，高山流水，不减城南杜曲。笑平生、卓地无锥，老来富足。"}