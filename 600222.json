{"id":"600222","title":"贺蒋钟岳明府奏最","dynasty":"明","author":"郭棐","text":"五岭衡湘外，三城紫气中。来贤歌湛露，为政擅流风。道以朱丝重，名因绿绮崇。育民先岂弟，敷化协昭融。美兹八桂彦，望重五花骢。桃李盈门秀，甘棠带露浓。淡霏青玉麈，照彻水晶笼。六案无留牍，诸材有素封。年荒多惠政，心苦见良工。绩奏三年最，时和世亦丰。愿言铺懿美，持献紫宸宫。"}