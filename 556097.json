{"id":"556097","title":"双寿图歌为叚翁作","dynasty":"明","author":"唐顺之","text":"是谁写此大椿树，爪牙缩张相攫吞。轮菌偃蹇据绝壁，气凌万木皆儿孙。似鼻似口挺奇干，半枯半嫩蟠灵根。千年神物照魑魅，满山精怪争崩奔。树上悬泉始一线，飞洒树里成千片。匡庐瀑布不可寻，忽向今朝眼中见。立石复似五老峰，云气模糊露头面。可怜此树与云石，苍然一色谁能辨。石间异草何其多，紫芝伏兔森交罗。仙萱自是百草长，绯葩翠叶呈婀娜。上承老树赖嘉荫，亦如松柏挂女萝。萧然相伴岁月晚，长养齐沾雨露和。吾乡叚翁住东郭，夫妻七十鬓未秃。翁家犹子擅丹青，手挥绢素为翁祝。一枝一茎亦有情，五百春秋递相续。请翁披图应自笑，形固可使如槁木。"}