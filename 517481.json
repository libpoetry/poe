{"id":"517481","title":"送陈将军还镇三河","dynasty":"明","author":"王称","text":"紫髯将军身七尺，早拜金吾未三十。臂挽雕弧二石强，腰横宝剑千人敌。曾随骠骑过祁连，论赏平蕃功最先。直向交河驰羽檄，肯教烽燧照甘泉。名高飞将传异域，气凌属国雄燕然。百年思刷会稽耻，万里曾屯充国田。迩来移镇三河久，马上黄金垂紫绶。偏裨皆为六郡英，贤豪不数云中守。平原草色猎骑还，雁门雪尽春归后。逻静无传紫塞烟，客来但醉芳尊酒。良时跃马独朝天，阙下相逢思蔼然。久知公子能虚左，苦忆将军恒在边。锦带红缨士如虎，明日都门仍出祖。节钺翩翩不见君，惟见云台天尺五。"}