{"id":"1195544","title":"杂曲歌辞 杨柳枝","dynasty":"唐","author":"薛能","text":"数首新词带恨成，柳丝牵我我伤情。柔娥幸有腰支稳，试踏吹声作唱声。华清高树出离宫，南陌柔条带暖风。谁见轻阴是良夜，瀑泉声畔月明中。洛桥晴影覆江船，羌笛秋声湿塞烟。闲想习池公宴罢，水蒲风絮夕阳天。县依陶令想嫌迂，营伴将军即大粗。此日与君除万恨，数篇风调更应无。嫩绿轻悬似缀旒，路人遥见隔宫楼。谁能更近丹墀种，解播皇风入九州。暖风晴日断浮埃，废路新条发钓台。处处轻轻可惆怅，后人攀处古人栽。潭上江边袅袅垂，日高风静絮相随。青楼一树无人见，正是女郎眠觉时。朝阳晴照绿杨烟，一别通波十七年。应有旧枝无处觅，万株风里卓旌旃。汴水高悬百万条，风清两岸一时摇。隋家力尽虚栽得，无限春风属圣朝。窗外齐垂旭日初，楼边轻好暖风徐。游人莫道栽无益，桃李清阴却不如。众木犹寒独早青，御沟桥畔曲江亭。陶家旧日应如此，一院春条绿绕厅。帐偃缨垂细复繁，令人心想石家园。风条月影皆堪重，何事侯门爱树萱。高出军营远映桥，贼兵曾斫火曾烧。风流性在终难改，依旧春来万万条。狂似纤腰嫩胜绵，自多情态竟谁怜。游人不折还堪恨，抛向桥边与路边。"}