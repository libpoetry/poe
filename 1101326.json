{"id":"1101326","title":"送周竹友虎皮时权郡事","dynasty":"宋","author":"萧立之","text":"桂东山中何所有，于菟嘷风阿香吼。鬼行狙伏尘不惊，石八强弓射生手。去年腊月雪塞村，射公家家肉满门。有皮斑斑五花文，须爪完具无箭痕。向来鹿豕一口吞，四蹄如瓠八尺身。扣门邀我酬万钱，猛气尚欲凌苍烟。深山大泽谁得前，摩挲忽此惊华颠。喜君风骨清且妍，赠君春风紫茸毡。蠹钻塺润与爱惜，风檐展上雪色壁。知君为政今渡河，欲寄他时恐难得。"}