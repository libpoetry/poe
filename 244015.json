{"id":"244015","title":"题东林·屏迹敷浅原","dynasty":"宋代","author":"王阮","text":"屏迹敷浅原，注目香炉峰。饱闰送客溪，鼎新古梵宫。缅怀结社人。岂止避俗翁。一念薰戒香，千年仰玄踪。蜂房始义熙，凤历当元丰。果有大士出，一与遗言同。堂堂照觉师，赫赫襄敏公。彻彼毗尼藏，揭我临济宗。元曰立成佛，坡曰僧中龙。少林来於西，双林振以东。冥数其理暗，野烧中宵红。天遣真道人，夜役众鬼工。幻出翚飞檐，化成雷吼钟。神运俨若初，佛法岂有终。余生慕真乘，愿力愧祖风。再窥拈花座，骇叹折草功。请续香山堂，老此平台中。白抚生池莲，青友夹涧松。永劫不出门，寂照涵虚空。"}