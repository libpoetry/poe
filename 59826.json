{"id":"59826","title":"游豹突泉","dynasty":"明代","author":"王弼","text":"济南历下多白泉，白沙几处涵风烟。郭西豹突更神异，平地一朵白玉莲。浪花滚起千层雪，此中疑是蛟龙穴。灵藏岁久变妖怪，精气上涌成涎沫。余波散漫渊复渟，溪风冷冽山雨青。微霜初下雁秋浴，落月渐低猿夜听。穷源我欲溯川陆，旧志虚传自王屋。冥茫难测造化情，聊寄泉亭漱寒玉。"}