{"id":"1250702","title":"哭蒋季高","dynasty":"元末明初","author":"王祎","text":"丁酉七月初，予作会稽客。有人东阳来，蹐户遗书尺。讣音季高氏，死矣就窀穸。初闻意浑迷，旋叩气愈塞。此事岂有无，此理诚叵测。嗟嗟吾季高，禀赋甚殊特。短小精悍姿，英迈不可抑。沉潜理义窟，毕志究经籍。绪馀乃外发，文辞舒蕴积。粲然春葩敷，涌若秋涛激。翱翔荐绅间，声誉比圭璧。渊源本家传，法度由师得。庶培远大业，用趾绵衍泽。人望嗟则然，天道慨何极。华年未三十，夭夺无乃亟。譬如千里驹，竟毙盐车厄。又如荆山璞，砉碎樵斧击。此冤孰从诉，此痛果难息。念昔与子交，寒暑将十易。子少吾所畏，我长子所敌。大谊相切劘，微辞共探剔。异姓谐弟昆，深交契金石。杖屦华川晨，灯火南溪夕。从容见古道，岁晏期靡忒。薰风端阳节，别子双岘侧。临岐亦何言，彼此慎爱惜。岂期两月别，遽作千古隔。云深山水遥，日落关塞黑。梦中欲见子，精爽无处觅。风尘属浩荡，天地方逼仄。会归执杯酒，酹子泉下魄。溯风一长恸，洒泪满胸臆。"}