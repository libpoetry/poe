{"id":"687702","title":"次韵答孙汝师见赠吴兴卜居之作","dynasty":"明","author":"安希范","text":"浪迹非轻去故山，扁舟时往亦时还。生来丘壑元成癖，老狎渔樵也不閒。漱石枕流千嶂里，浮家泛宅五湖间。他年苕霅收遗逸，倘许元真共一班。隐德从来亦不孤，千秋知己岂终无。纵闻丹诏求遗逸，只合青山著野夫。盛世未应成党锢，逃名吾自学袖屠。廿年素饱烟霞趣，羞更攒眉说畏途。白蘋红蓼正清秋，苕霅聊为汗漫游。黄菊东篱元亮径，绿蓑西塞志和舟。人言老矣终何用，自笑生兮本若浮。薄有勋名在丘壑，山中初拜醉乡侯。山气生寒著缊袍，荆扉寂寂掩蓬蒿。六虚妙用参周易，九辨悲吟和楚骚。霜落故园思穫稼，秋深邻圃看收□。三杯浊酒成微醉，梦到莠皇一枕高。"}