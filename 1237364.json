{"id":"1237364","title":"寄衍上人索画兰","dynasty":"元","author":"黄玠","text":"薄言采兰蘤，兰叶□□□。□□□人远，僻处荒山原。崇炫非素心，澹泊性所存。亦同桃李春，不同桃李繁。众芳非不佳，蕙茝尤楚楚。亦荷雨露私，如何在榛莽。庶将展微劳，揽置群玉府。时我方未遑，临风独延伫。渔子荡两桨，来从湘水滨。手抱青兰枝，言报山中春。问我日日醉，恐贻楚叟嗔。独醒不在酒，举手谢野人。日出跻北林，日入下西澨。幽芳隔远水，水寒不可厉。归来看画图，潇洒美风制。万事何必真，聊与尔同世。"}