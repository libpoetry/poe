{"id":"199703","title":"比以酒饷师伯浑辱诗为谢今次韵","dynasty":"宋代","author":"晁公溯","text":"荷花为我衣，荷叶为我觞。白露以为醴，濯我冰雪肠。念君在东山，宛若天一方。想亦能自乐，饮菲仍食芳。及兹菰黍节，日吉辰甚良。笑揽北斗柄，安可挹酒浆。我有江南春，的皪犹竹光。传呼急走送，两足趼复僵。取君池中鱼，酌此脍蜀姜。遥知快大嚼，饔子刀如霜。"}