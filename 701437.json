{"id":"701437","title":"塞上杂歌赠赵总制","dynasty":"明","author":"黄廷用","text":"黄云风捲河水合，白草寒凝朔雪深。但使元戎能爱士，谁无猎骑破胡心。昔年求粮苦不足，今日官家升斗平。健儿自道持双戟，骄虏相逢一死轻。八月边城秋色阑，壮士酣歌谁苦寒。争欲开关击胡虏，生擒酋长入狼山。虎幔初开灵武壁，豹旗日绕贺兰山。山头遥望无烽火，淬剑磨刀黑水弯。生长幽方惯战袍，少年自许五原豪。沙堤榆柳春仍绿，走马清阴弄宝刀。丈夫弧矢靖胡尘，白日长悬报主心。可惜单于来款塞，汉廷犹自议和亲。河套旧湮豺虎窟，匈奴元是犬羊群。大明日照阴山雪，长汉风生陇碛云。古来天子重边愁，秦筑长城瀚海头。百二山河悬六镇，报恩不敢说封侯。云中貔虎拥三军，往事骄轻不可闻。今说甘心新节钺，指挥八阵旧风云。开府声华动八蛮，临边筹策振三关。羌戎小丑何须计，东亩春耕甲士閒。朔风一阵胡沙起，誓死烽烟欲报恩。拔剑长驱抵绝漠，鸣弓射兽献辕门。独上高台倚剑看，大荒风净白云间。斜阳指点寒鸿影，都带天边日色还。"}