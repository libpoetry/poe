{"id":"1132078","title":"冬日杂言五首","dynasty":"宋","author":"薛嵎","text":"茅檐日出胜重裘，饱饭看山倦即休。识得个中真气味，自然无梦到封侯。古藤荒草乱成堆，自课园丁日日来。只有梅花耐清苦，霜风枝上犯寒开。竹炉槁叶坐烧残，冷屋荒村夜更寒。冻得形模龟样缩，谁知方寸似天宽。鹤唳柴门月过墙，梅花如雪满林香。风光直许闲人占，不耐闲人夜亦忙。布被烘来暖似汤，蒙头高卧未昏黄。道人不是贪鼾睡，省事门中第一方。"}