{"id":"278106","title":"秋日杂诗·晨雀噪檐端","dynasty":"现代","author":"沈尹默","text":"晨雀噪檐端，啁啾不能休。寄言谓晨雀，尔鸣将焉求？飘摇风雨急，何用事绸缪。八表俨同昏，日月固不周。兹乃天攸为，要非人可谋。浮沉匪我愿，避世资车舟。羡尔健两翼，倏忽任所游。寥廓讵不远，罻罗安足仇。世途多荆棘，人禽共一忧。寄言谓晨雀，尔鸣将焉求！"}