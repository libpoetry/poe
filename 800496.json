{"id":"800496","title":"澄海楼","dynasty":"清","author":"汤右曾","text":"大海东回水波恶，如山浪打长城脚。千年万年鬼夜哭，冶铁销沉石崩落。王公设险古制存，屹立重关严锁钥。干戈相寻远不数，六十年前事如昨。大盗移国明社墟，澒洞烟尘昏六幕。是时关门临贼垒，白日旌竿莽萧索。奸凶满盈人鬼怒，世运艰屯神圣作。飞龙首出在九天，熊虎戎衣只一着。石河西南破贼处，父老犹言战时乐。不闻人声闻刃声，霹雳摧枯风扫箨。只今车书通万里，天下一家无厚薄。名都货贝街喧阗，属国赆琛驿交错。承平暇日展游眺，宾客闲情寄觞酌。兹楼我到亦偶尔，万古心胸忽开拓。更喜天容海色清，侧身东望蓬莱阁。"}