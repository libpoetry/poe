{"id":"1130204","title":"老黄龙生辰三首","dynasty":"宋","author":"释德洪","text":"纲宗壁立大崔嵬，魔外闻风胆自摧。万古知音今日是，三关锁钥一时开。从教意气纵横去，终解形容寂寞回。寄语儿孙著精彩，黄龙手段似南台。尘劳山峻铁崔嵬，曾向慈明喝下摧。解作隐身衣带露，不须弹指阁门开。三关未透从教去，万里追思却再回。已坠纲宗谁整顿，杖藜今日独登台。同登九仞到崔嵬，困极那辞共堕摧。待汝狐疑犹豫处，当机佛手等闲开。昔年成物心空切，今日临风首重回。满院新晴春已老，落花飞絮点池台。"}