{"id":"708261","title":"花犯 西山晴雪","dynasty":"明末清初","author":"尤侗","text":"遍皇州玉龙纷舞，千门六花绕。燕台高眺，见一点西山，装作琼岛。翠微低处斜阳照。朔风飘不了。掩映着、瑶林琪树，烟中飞白鸟。我来蓟丘，笑行囊空馀几两屐，卧游难到。灞桥畔，趁不上、剡溪一棹。翻追忆、故园雪夜，万峰里、梅花消息早。只好倩、小楼铁笛，吹霜天角晓。"}