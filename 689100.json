{"id":"689100","title":"作客惠阳寄居穷巷中有小室方不盈丈仅足读书临帖无隙地可以栽花种竹独辟西牖稍能坐观西湖之胜旅中少暇赋诗自娱二日以来遂成四章","dynasty":"明","author":"何绛","text":"席门挂深巷，草屋亦参差。虽非菀葭墙，风雨仅蔽之。酬世本无具，岂容妄自欺。寄食量非美，庶可免寒饥。寸心苟不安，富贵亦胡为。敝庐既非广，隙地不盈寻。四时乏花果，閒日来一禽。虽无灌木荫，密云有时阴。俯仰茅茨下，随事称予心。岂无桐与丝，此曲贵知音。渊明生大晋，鸿冥鼎革间。弃官归栗里，漉酒开襟颜。悠然赋新诗，无伪真自还。饥来常乞食，怀抱何幽閒。虽自甘愚贱，此士难追攀。六十未云至，五十已有馀。耳顺岂我能，知命亦非馀。为吏固不敢，躬耕气力虚。开窗读史册，往事多欷歔。韩仇锥既误，荆卿剑亦疏。愿言逐夸父，虞渊追日居。"}