{"id":"1071712","title":"题王内翰家李伯时画太一姑射图二首 其一","dynasty":"宋","author":"韩驹","text":"太一真人莲叶舟，脱巾露发寒飕飗。轻风为帆浪为楫，卧看玉宇浮中流。中流荡漾翠绡舞，稳如龙骧万斛举。不是峰头十丈花，世间那得莲如许。龙眠画手老入神，尺素幻出真天人。恍然坐我水仙府，苍烟万顷波粼粼。玉堂学士今刘向，禁直岧峣九天上。不须对此融心神，会植青藜夜相访。"}