{"id":"613513","title":"送蛾眉山僧","dynasty":"明","author":"李之世","text":"君不见蛾眉山高高，一抹入云霄。紫雾濛濛暮复朝。下视尘界千万里，宛如沧海一萍飘。上有玉芙蓉，瓣瓣插太清。问师何赤脚，曾踏莲花顶上行。问师何所有，一锡并一盂。锡底飞空常不住，盂里藏龙蜿蜿舒。朅来行脚遍尘寰，恍如身坐蛾眉山。火里青莲长不灭，风中幡影任飞翻。瞿塘滟滪何壮哉，不用折芦与渡杯。一盂?尽锦江水，卓锡横空是归来。"}