{"id":"742038","title":"还家 其一","dynasty":"清","author":"钱澧","text":"代马不忘北，越禽欣南栖。游子乍还乡，恍恍意翻迷。入门见父母，惜我颜黑黧。长跪进致辞，行李实惨凄。为言不足忧，吾肠便藿藜。诸弟出营食，顾见蓬头妻。弟妇拜且却，小妹娇还啼。阿长将米归，黑盐手并赍。喜传豆角熟，不但食黄齑。堂堂七尺躯，壮齿生久齐。饥寒上累亲，不如跪乳羝。"}