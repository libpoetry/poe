{"id":"1101308","title":"赠龙张泉医为灼艾","dynasty":"宋","author":"萧立之","text":"留侯远孙腹䏺肛，载儒家书杂岐黄。桂山木落秋苍苍，画帘西风杵臼香。瘴烟疠雨吹南荒，弱儿倒卧瘦女僵。药石不入市贾箱，利专巫祝司祷禳。磨刃霍霍向猪羊，见君似人喜踉蹡。圭刀遣赠出锦囊，我怜此身无牢强。外邪客气弩矢张，君言扶衰艾火良。有得不计腕肉疮，世间何事非膏肓。白昼二竖行跳梁，案脉骇走扁与仓。馁腹可复须槟榔，请君乞我囊中方。"}