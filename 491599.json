{"id":"491599","title":"经武山下望虎鼻峰爱其峭拔赋诗一首过南溪柬萧鹏举","dynasty":"明","author":"刘崧","text":"我行武山南向西，冈峦回伏当武溪。孤标上撑出虎鼻，落日东射云中霓。武山势高如卧几，后巘前峰互盘峙。浮云独抗九千丈，异县相望百馀里。金华越台方殿奔，大小尖星安足论。武仙绿发挂琼树，手挹太白开天门。乱来寻山苦嫌浅，石室何年閟苔藓。明日南溪访故人，定接飞萝上层巘。"}