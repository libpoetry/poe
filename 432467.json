{"id":"432467","title":"台中道上","dynasty":"近现代","author":"苏大山","text":"忍犯春寒破晓行，尖风料峭雨微冥。大屯一角浑如睡，寂寂青山唤不醒。自惭不解陬隅语，远道多劳问讯频。我自看山来海外，错呼玉局是诗人。逢人但道家居好，偷息宁知鸩毒悲。莫说树人说树木，冬青不种种相思。轣辘声中去路遥，春愁黯黯独魂销。匆匆十日三经过，识得征人是板桥。绛皮细裹红金肉，岁晚香生白定瓯。今日桃园真在望，那堪抱蔓使人愁。天漏都无一日晴，如何翻覆太分明。一车乡午过新竹，却少潇潇听雨声。唤卖声声入耳频，一担薇蕨雨馀春。谁知采得香盈掬，不是西山山上人。老境如君真烂熳，临风侧挺自夭斜。天教来与芳菲斗，紫蔗经春尽著花。到此陡令心黯淡，投胶无术恨偏多。独清终古灵均死，举世滔滔奈汝何。地辟野真无旷土，令行国亦少游民。如何崔浩严流品，待遇终殊内地人。"}