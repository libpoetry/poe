{"id":"754998","title":"不寐","dynasty":"清","author":"李?媖","text":"暝色入闺闼，小窗幽更清。凉风渐以厉，落叶交纵横。揽衣下庭除，仰视霜月明。孤光耿云表，山骨瘦峥嵘。浓翠遽如此，节物令我惊。归来倚案立，嗒然忘其生。中心无适莫，勿勿非所营。蓬壶远莫致，浊骨终难轻。兜率在何处，吾欲从之行。二者无一得，翻然辞瑶京。亮维朝市隐，岂顾俗虑萦。推迁有至理，气象能移情。秋光虽足悲，春色行自荣。谁怜不寐者，竟夕和蛩鸣。"}