{"id":"958364","title":"代上傅帅十二月二十三日生辰","dynasty":"宋","author":"郑刚中","text":"牙城霜月红，稚耋拥晴昼。百拜黄堂前，共上太守寿。皆谓去年时，黠虏已深寇。一炮惊江南，衢婺几失守。徬徨千里心，窜逸欲相蹂。公以活人手，衔金力营救。信赏激忠勇，厚礼罗杰秀。坐回虏马头，遁去如惊兽。邦人未遑息，鼠辈复狂嗾。郡兵无奇画，辙乱失领袖。闭关守孤城，惴慄鹿在囿。我公登高墉，威德即下覆。仰见吾父者，欢舞悉解胄。一犁春雨耕，乐业遂如旧。生成荷终始，铭刻念前后。公之所常活，庸可亿万究。吾闻天地间，祸福靡虚授。阴功满东吴，冥报岂容缪。当能寿我公，炯炯如列宿。下吏闻此言，喜跃倒冠绶。中兴须钜人，理亦天所祐。矧复有厚德，福禄宜愈茂。自恨如漂萍，孤迹太冗陋。邑佐虽贱役，不许久奔走。行将罢摘尾，违远去左右。敛板集公门，依依已延脰。"}