{"id":"1250208","title":"题郡城欧阳氏草堂","dynasty":"元末明初","author":"梁寅","text":"桃源或藏朝市间，草堂那厌近江关。门外马若流星过，壶中人似洞仙閒。异人曾见陶弘景，词客常交庾子山。书和药尘香郁郁，席沾花片绣斑斑。斑斑花逐春风起，爱君词章亦如此。逸思朝凌葛岫云，清心夕比蛟潭水。白鹿苍松诗近仙，钜泽名山画为史。绝俗应同三岛间，结茅何必千岩里。岩里烟云如满襟，凡情日浅道自深。不向南山歌白石，何须北斗并黄金。春天远羡壶尊乐，夜月徒摇旌旆心。龙唇古琴怀古操，为君一写涧泉音。"}