{"id":"837492","title":"壶中天·彊村易篑前，手遗稿付龙榆生，以填词双砚赠之。榆生绘受砚庐图纪其事，徵词，为赋此解","dynasty":"清末民国初","author":"夏孙桐","text":"石交真契，是传衣留证，声家一脉。雅制端溪琴鹤伴，吟遍五湖秋色。长物摩挲，替人珍重，香火缘难得。残朱余露，玉蟾清泪有滴。不负授稿殷勤，丹铅几度，定本重搜佚。也比词龛题校梦，天外彊山分碧。手泽千秋，心香一瓣，应许渊源识。代兴坛坫，画图谁主谁客。"}