{"id":"660837","title":"东窗为曾如周赋","dynasty":"明","author":"罗钦顺","text":"栽竹已满林，滋兰欲盈畹。爱此东窗幽，不换金门显。明月透轻纱，高枕便息偃。遥山上红日，四壁晴光晅。庭閒燕雀驯，境静轮蹄远。春风和且柔，芳草齐如剪。举世慕登仙，金丹期九转。却恐金丹成，蓬莱水清浅。何似窗中人，世累渐消遣。瑶琴时一弄，尊酒自洗腆。我居枕西冈，有轩亦东展。虽勤待旦心，梦见周公鲜。北望多浮云，南观叠层巘。啸傲得此生，兹言庶同践。"}