{"id":"949495","title":"木兰花慢 其二 平湖秋月","dynasty":"宋","author":"周密","text":"碧霄澄暮霭，引琼驾、碾秋光。看翠阙风高，珠楼夜午，谁捣玄霜。沧茫。玉田万顷，趁仙查、咫尺接天潢。彷佛凌波步影，露浓佩冷衣凉。明珰。净洗新妆。随皓彩、过西厢。正雾衣香润，云鬟绀湿，私语相将。鸳鸯。误惊梦晓，掠芙蓉、度影入银塘。十二栏干伫立，凤箫怨彻清商。"}