{"id":"1108577","title":"送叶尚书赴永嘉二首","dynasty":"宋","author":"刘克庄","text":"洛蜀纷纷孰是非，孤忠惟上与天知。何曾后世无公论，不愿明时有党碑。去奉绣帘差足喜，来调金鼎未为迟。铃斋一穟柑香起，细听中和乐职诗。曾系金狨扈属车，田间访旧尚勤渠。都忘森戟临方岳，但记燃藜共值庐。谢守吟来谁继者，洛英老去各何如。山林深密江湖远，相见烦公问起居。"}