{"id":"1119006","title":"与虞章舜卿二表弟季明游兼胜亭有作三律","dynasty":"宋","author":"陈东","text":"危亭兼雅胜，胜景足奇观。湖水涵天入，山云带雨蟠。千松偃夜月，万竹撼春寒。玉井汲甘冷，尘缘那得干。野旷湖山远，林深松竹幽。旧题看壁立，前事逐萍浮。荏苒荒三径，依稀度九秋。故人应念我，雅会莫迟留。三子皆吾弟，阿章才更豪。风流江左旧，句法杜陵高。雅志在五马，壮心连六鳌。时哉偶未与，日且醉金舠。"}