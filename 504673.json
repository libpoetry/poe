{"id":"504673","title":"寓精严寺次程伯来与秦景容郎中同游诗韵","dynasty":"明","author":"郑潜","text":"平生志湖海，亦复慕林泉。驱车太行路，古道何盘盘。北走穷乌桓，滦京俯长川。南游涉交广，瓯越遂幽閒。紫霞绕吾庐，寒玉鸣我前。清净谐道心，空明契僧诠。由来高世士，脱屣山水间。先鞭愧吾友，入幕芙渠鲜。拂衣憩林下，似有三生缘。程子雅高和，临风写烦悁。不辞竟日留，翳景欲忘旋。嗟我三载后，感慨犹千年。卜庐事先陇，愿老浔湖边。"}