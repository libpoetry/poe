{"id":"402302","title":"挟山篇","dynasty":"近现代末当代初","author":"田遨","text":"五岳起方寸，袖中有东海。唐句与宋句，磊落垂千载。诗人兴所到，句句须悬解。胡为曲解诗，字面生疑骇。不见古诗人，奇想惊真宰。裂月还掣霆，人高说山矮。酒杯泻海波，拳石生烟霭。知常不知变，论诗良可慨。可挟飞来峰，掷向瀛洲卖。可挽银河水，直下雪山界。力可负山趋，笔可驱灵怪。精神超越处，须弥纳纤芥。或谓此狂语，庶可稍宽贷。不同写实诗，失实勿乃殆。吾且退言实，实中虚相赖。实不滞于物，方是诗风概。胸中有丘壑，携去堆青黛。手中有园图，携去添松籁。如此解挟山，谅亦非褦襶。论诗有别趣，合下沧浪拜。诗不涉理路，义不为辞害。无理有至理，自有解人在。孟子说理文，与诗了无碍。反用孟子语，亦可破险隘。何况太湖石，携向重洋外。植石造明轩，得遂挟山快。虚实俱有根，不是掉书袋。呜乎诗道大，胸襟宜豪迈。贴切与空灵，兼之始可爱。且酌吸月杯，莫吃胶牙菜。"}