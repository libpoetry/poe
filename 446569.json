{"id":"446569","title":"兰陵王","dynasty":"当代","author":"蔡淑萍","text":"蓦闻笛，车发何须恁疾！心神黯，呵去积霜，泪眼盈盈隔窗泣。经年竟一夕。长忆，娥眉屡嫉。千般恨、今日去休，一任天山限南北。和丰宿孤驿。但冷月凄清，荒野沉寂。何堪回首伤离席。伊瘦损依旧，乱愁新种，今宵何处月下立？怕徒惹忧戚。斜日。晚风急。正两两三三，牛马归匿。苍茫大漠思无极。待雁字重到，雪原新碧。关山飞度，似梦里，觅旧迹。"}