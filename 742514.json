{"id":"742514","title":"岳阳楼玩月示道者南云","dynasty":"清","author":"李宪乔","text":"洞庭不生月，径可无此楼。月出渺渺波，我在楼上头。湖为涤我心，月为刷我眸。涤刷两无尽，相与成湛秋。月乃对仰卧，似欲载我浮。君山来枕席，手引潇湘流。澄洞露表里，毫发无潜幽。却顾叫退之，底用多骚愁。希文稍欲遣，果已能乐不。余子固不记，古今几浮沤。道人岂知道，乃能喜我留。勉为吐此诗，庶免为楼羞。"}