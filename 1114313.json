{"id":"1114313","title":"次韵明甫西园之什","dynasty":"宋","author":"李弥逊","text":"莫作园上红，宁为径中绿。多花必早彫，依依不如竹。一枝寄他林，翛然傲华屋。填饥饭秋英，借健膏石斛。坐断百懒身，无心问鸡足。轻飙自何来，破我池面绿。龙牙可方床，清梦绕修竹。苦遭鸟将雏，咿喔丈人屋。两家饷浊醪，谁能问斗斛。妙意不可名，杯深睡初足。"}