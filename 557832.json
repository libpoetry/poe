{"id":"557832","title":"寿编修徐时用","dynasty":"明","author":"张弼","text":"阳羡之山，不产钜株。阳羡之水，不育钜鱼。山水之秀钟为儒。九重敷奏动天听，片言激俗开蒙愚。天子置之螭坳凤沼掌纶綍，袭以五色云霞文锦裾。绂麟之祥在今日，金樽玉醴来天厨。子房厌从赤松老，高冠长剑趋座隅。挥笔蛟龙走，举勺鲲鲸呿。真阳燥吻不易润，要将东海为盘盂。与君大酌三千载，醉美日月双明珠。"}