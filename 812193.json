{"id":"812193","title":"仲冬赴澳","dynasty":"清","author":"成克大","text":"岭外朔风起，飒飒吹我裳。仰天见浮云，将无来故乡。故乡隔万里，北雁无南翔。乡书阻逾时，伫立心徬徨。久客复行役，云水渺相望。前路何须问，风波感慨长。炎方霜雪少，海气夜寒生。飘摇舟一叶，游子衣裳轻。饥渴莫我问，骨肉万里情。泠泠晚潮水，凄清欸乃声。独怜宵征客，憔悴百愁并。顾影无俦匹，仰盼悲参横。"}