{"id":"222487","title":"诸君用东坡玉堂观郭熙画诗韵题江山王君平远","dynasty":"宋代","author":"陈文蔚","text":"有客有客心地闲，楼外青林林外山。风烟出没美无度，依约图画有无间。眼随白鸟去边远，一声渔唱江村晚。此时谁会倚栏心，云出不知何处巘。岁寒松柏饱风霜，肯逐桃李争春阳。安得共卧百尺楼，为挹江濑吞山光。当年形过八砖日，坡仙想像频搔发。无言细玩郭熙画，应思老去寻泉石。"}