{"id":"70965","title":"贺新郎·一段江南绿","dynasty":"元代","author":"邵亨贞","text":"一段江南绿。望依依、沙鸥起处，辋川横幅。十里平郊人烟聚，掩映汀洲几曲。试与问、隐君林屋。花径竹门春窈窕，有苍颜绿鬓人如玉。挥白羽，跨黄犊。高情远继巢由躅。向沧浪、濯缨垂钓，自歌还续。手种陂塘千株柳，隔断红尘万斛。算独有、渔舟来熟。待约西施同载酒，趁桃花、浪暖相追逐。寻胜地，访遗俗。"}