{"id":"752027","title":"缦庵合装欧黄题名悬斋壁并题一诗即以为别","dynasty":"清","author":"黄绍箕","text":"庐陵少孤贫不忧，登朝一节论千秋。波中金石仰看物，著书不足来寻幽。维摩老子稍后进，文章不同有心印。书骨权奇如其人，未得书碑聊自运。二公气立万物表，白傅西来恨太早。中间题壁有苏公，作诗父子三人同。苏公兄弟晚飘泊，壁诗磨灭无由踪。尹余继去众已骇，元祐党碑满天下。平生师友如云龙，万事升沈付埃马。欧公有母黄有兄，至乐天与谁能伤。但说山川蒙藻缋，岂知点画含风霜。缦庵缦庵来惜别，吾家风义足可惜。公家事了栽红梨，烹茶读书且面壁。"}