{"id":"805147","title":"风流子 游惠山秦园","dynasty":"清","author":"曹亮武","text":"二泉亭最好，分流处、日夜洗云根。况翠叠青山，入帘滴滴，云移春水，映树鳞鳞。还堪羡、酒旗无数飏，鸟语不时闻。此日园丁，休嫌野老，隔年梅蕊，应认王孙。从来繁华地，重留恋，倍觉香雾氤氲。一带朱阑拂柳，画槛萦人。被金尊促起，数声檀板，钿车送到，几队罗裙。且自牵船竟去，莫待销魂。"}