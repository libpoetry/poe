{"id":"1110087","title":"哭邓氏女兄","dynasty":"宋","author":"吕南公","text":"东田嶂下古荒村，又向荆榛占一坟。寒苦到今初是了，荣枯从此更休分。棺旁乳女随遗褓，膝下亡男恨白云。共系人间酸鼻事，欲言聊复泪纷纷。凄凉三十六青春，叹息从人只累身。内外诸门方破碎，初终两姓却沉沦。平生尚未谙奢泰，已病犹能强补纫。便向夜台逢考妣，应传同气各邅迍。"}