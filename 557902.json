{"id":"557902","title":"寄职方刘时雍同寮","dynasty":"明","author":"张弼","text":"我有故人职方刘，青鸾骨相悬珠眸。吐辞非劲亦非柔，东风吹春明月秋。少年经义冠南州，时人错认文章流。拜官偶作司马俦，边陲万里劳谋猷。高冠博带青缣裘，赢马彳亍前无驺。谁知身与庙廊忧，小窗健笔风飕飕。剚蛟扼虎驱貔貅，事当疑义少冥搜。长僚可否进宸旒，睿谟圣断天地侔。风行雷厉遍遐陬，顿令愁叹皆歌讴。乃知片言少绸缪，赎取沙场万髑髅。貂蝉不觉生兜鍪，职方小臣不知由。丈夫济世机可投，冯唐郎署亦伊周。何须金紫身公侯，我心如蚁才如鸠。也曾十载同君游，出守何能展一筹。静坐饱餐恒自羞，摩挲老眼斗南楼。望君心事范苏州，悠悠富贵如浮沤。"}