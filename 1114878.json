{"id":"1114878","title":"九支池二首","dynasty":"宋","author":"李新","text":"万里车书自一家，新城蜿蜿卧龙蛇。路民已别东西日，楼鼓初闻早晚衙。洗出云岩销虎穴，扫开烟瘴离椒花。受廛不惜躬耕去，欲与滕公度岁华。际天州县出要荒，始觉承平日月长。一望宛无戎甲马，四围皆是汉封疆。清笳沓沓翻新曲，寒月低低下乳墙。说与远人知德意，九重深处是成康。"}