{"id":"41501","title":"白马篇·骥子局且鸣","dynasty":"南北朝","author":"孔稚珪","text":"骥子局且鸣。铁阵与云平。汉家嫖姚将。驰突匈奴庭。少年鬬猛气。怒发为君征。雄戟摩白日。长刚断流星。早出飞狐塞。晚泊楼烦城。虏骑四山合。胡尘千里惊。嘶笳振地响。吹角沸天声。左碎呼韩阵。右破休屠兵。横行绝漠表。饮马瀚海清。陇树枯无色。沙草不常青。勒石燕然道。凯归长安亭。县官知我健。四海谁不倾。但使强胡灭。何须甲第成。当今丈夫志。独为上古英。"}