{"id":"246754","title":"金缕曲·次答鉴老","dynasty":"现代","author":"田遨","text":"已是春光老。算东君、酿春三月，功劳不小。我不饯春偏欲挽，嘱咐落花休扫。又新绽、花型灵巧。桃杏棠莺花不断，要韶光、常驻红云岛。春四季，无愁恼。夹山花事何曾了。想勺园、莳花开径，吟花添稿。诗笔生花花孕句，日接飞来青鸟。衔来些、诗花词草。管领诗乡花圃事，似这般、仙福人间少。春常在，眠餐好。"}