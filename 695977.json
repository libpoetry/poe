{"id":"695977","title":"拟古四首","dynasty":"明","author":"欧大任","text":"窈窕芙蓉池，乃在西园侧。池上双鸳鸯，并戏朝与夕。别君已三载，弦望无消息。寒温宁得知，何况见颜色。踟蹰念离居，沉忧不能食。愿因东南风，一送归飞翼。行行东路长，去去西人远。形影参以商，道路骥以蹇。别指双星期，零露秋未返。急景逝若飞，兰茝忽已晚。曲房惊飙来，一夕三辗转。揽衣不下堂，河汉自清浅。松柏何郁郁，其上维女萝。浮萍失本根，飘泊随清波。昔奉君子欢，赠我丝五紽。宛转结同心，鞶绣字不磨。何意久暌离，空室蛜蝛多。馨香竟不灭，叹息将如何。美人在长安，音徽间复阔。不奉君光仪，膏沐委蓬发。青鸟西飞还，报我一书札。字字长相思，归期邈秦越。妾如霜中花，君如云间月。非君是妾夫，一心谁能察。"}