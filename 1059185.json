{"id":"1059185","title":"吴公蔚将还滁阳出所集述德堂诗作此送之","dynasty":"宋","author":"邹浩","text":"述德高堂在何许，述德高人欣可睹。彭州梦破知几年，遗爱远追曾大父。至今民数旧邦君，每及吴公歌且舞。述而行之德莫穷，定可周流浃天宇。谁令千里便归休，炯炯此心元自古。四百六十五甲子，貌若岩松傲风雨。胸中何啻法界宽，普集尘沙诸佛祖。一如一切悉皆如，迥脱拘挛不踰矩。从横肉眼讵能窥，但见鼻间常栩栩。只应高与老人星，长现升平瑞明主。"}