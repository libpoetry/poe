{"id":"768843","title":"惜秋华 寓斋菊花红叶为积雨所败伤之","dynasty":"清","author":"吴敬梓","text":"荣露凝脂，看施元、的的脸霞初晕。冷淡幽姿，添他几般丰韵。盲风乍满篱角，黄雀雨、惊寒雁阵。霜信，怅离披、数枝间阶谁问。爱赏倾新酝。似佳人绝世，翠眉蓬鬓。呈素质、表腻理，香销灯烬。今宵月漏浓云，又尽教、绿遮红衬。休愠。待移栽、胆瓶重认。"}