{"id":"293476","title":"题王蓉洲丈藏宋拓麻姑仙坛记","dynasty":"清代","author":"翁同龢","text":"颜公真书变小篆，穷极开阖含刚柔。仙坛大字传本少，而此细楷尤难求。子固作诗叹小缺，后先著录陆与欧。春雷轰残吏橐去，纵有妙迹谁能收。西台嗜书得颜髓，获此片楮珍琳璆。较量铢黍妙分布，刻画丝发烦雕锼。纤纤旁舒蚊脚趡，落落外裹虿尾钩。横空真气不易到，不独波磔中锋遒。南城图经今寂寞，遣坛半圮杉松稠。元宗好奇感神迹，天宝五载开灵湫。是时东京盛罗绮，云窗雾阁通绸缪。骊龙已睡猿鹤叹，文字虽好江山愁。麻源水深不可涉，丹霞洞壑卧且修。公书此碑亦何意，会知日月如奔流。蓬莱方丈弹指变，惟有忠孝垂千秋。小斋夜寒烛花灺，摩挲翠琬春云浮。容翁已矣猿叟去，墨绿聚散波中沤。欲题此诗三叹息，公乎千载真悠悠。"}