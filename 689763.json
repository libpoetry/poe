{"id":"689763","title":"舟中睹物忆亡儿烜","dynasty":"明","author":"张以宁","text":"误我虚名已白头，可怜望汝绍箕裘。乌牛舐犊斜阳里，忽见潸然老泪流。海内名人尽望渠，岂知意广却才疏。老来只愿儿痴钝，解种先畴读父书。别时叮嘱忍能忘，忆着潺湲泪万行。复恐老年悲太甚，痛来无奈骂疏狂。草深北岭暗寒烟，白骨无人瘗九泉。留得虚名诗满箧，可怜乱后落谁边。"}