{"id":"697644","title":"门有万里客","dynasty":"明","author":"胡直","text":"门有万里客，鬓髭结冰霜。入闻南土音，讯知来故乡。果得旧里闾，共井复同裳。戒庖烹伏雌，延客叙温凉。借问邦族间，今昔几存亡。客起诉主人，闾里非故常。吴越盛兵戈，征输剧吾疆。畴日富旧谷，今者但空箱。空箱仍水盗，屋庐半荆荒。辞端未即竟，揽衣涕淋浪。收涕且劝客，强饮豁中肠。门有万里客，车马俨成行。问客何方去，驾言返旧乡。主人挽客泣，去思何劻勷。早晚宁乡井，为予语高堂。身虽游上国，梦寐怀本疆。出入承明庐，恩光讵可扬。我家南山下，田园成久荒。兄弟共亲邻，几载不同觞。不如复里闾，输黍故山阳。岁宴列林麓，酌醴脍元鲂。尼父称大圣，讵知沮溺良。临岐莫重叹，与君别非长。君行慎夙夜，强饭戒风霜。"}