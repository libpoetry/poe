{"id":"835628","title":"买陂塘 花䰅","dynasty":"清末民国初","author":"胡薇元","text":"甚东风、吹成蝶梦，华鬘小劫如许。吴淞剪取和愁冷，钗股玉房笼住。侬意苦。生恨煞、狂蜂乱委翩翻聚。销凝短句。是螺亸千鬟，蝉分两翼，香国酒边语。啼莺晓，截翠揉红几度。辛酸覆额谁与。湘娥种种裁难称，千万忍抛情绪。香断取。密缕柔丝，点点零星雨。脂环细数。待别换天工，分调手段，还拥艳魂处。"}