{"id":"553510","title":"赠友","dynasty":"明","author":"王绂","text":"君家住苏城，我家居锡县。乡里旧知名，都门才识面。君当职筦库，我幸勤笔砚。退公无所为，得暇辄相见。清玩常命观，芳樽屡叨宴。交情尚平易，世务总谙练。处静惟端庄，遇剧即通变。叹羡徒尔嘉，怀惭未能荐。适兹代者至，复预天官选。谁言九霄长，独快六翮健。扶摇良可期，惟恐迹相远。"}