{"id":"1068465","title":"宣和七年九月二十三日睿谟殿赏橘曲燕诗","dynasty":"宋","author":"王安中","text":"赤伏符兴运，长生帝应期。骏功光祖考，大道仰君师。皇极三才建，春台四海熙。高高天辅德，荡荡物由仪。政叶阴阳叙，恩均雨露施。机缄神不测，橐籥化无私。黄道星循轨，璿玑日转规。农祥朝自正，膏泽夜还滋。耕首天田稼，蚕先茧馆丝。云谁知帝力，初弗夺民时。嘉种今仍降，来牟此独贻。上方轻赋敛，人益劝耘耔。陆播颜宁汗，溪秧手任龟。雨旸常不过，高下两俱宜。垄静无稂莠，场登足秬秠。地腴从再易，仓富必千斯。已觉饶储偫，何妨饱滞遗。滴珠香社酿，舂玉滑晨炊。廪廥连淮上，帆樯塞汴湄。人和通斔斛，家积等京坻。岁事丰如此，天心喜可知。肃霜时既届，夷则律初吹。坐弛输边粟，先共飨帝粢。遂蠲阳馆荐，将迓泰坛釐。要与民同乐，还开宴示慈。紫清三境邃，玉府九重披。仙掌擎宵露，宫楼上晓曦。明河临睥睨，魁斗下罘罳。鳌负蓬莱殿，鲸喷太液池。隔城花隐隐，夹路竹猗猗。帝所迷从向，壶中入并随。睿谟深宝构，延福表云楣。象纬层霄逼，堪舆一气移。风帘珠的皪，霜瓦碧参差。流步来清跸，飘香度赤墀。袍光明霁色，扇影弄凉飔。御坐花巾拥，云韶紫袖垂。仙音锵杳眇，颢气变融怡。师保周兼召，钧衡稷与夔。万几当暇豫，一笑奉畴咨。介弟荣华鄂，多男茂本支。维城扶庆运，联璧秀英姿。嘉橘争先睹，瑰橙复共持。琼浆封盎盎，金弹间累累。禹服分三壤，湘江接九嶷。移根来上苑，荐瑞自柔祇。托质依天咫，怀馨脱海涯。生成因道荫，造化岂人为。严靓侔衣鞠，鲜浓类染栀。阳乌飞啄卵，崖蜜熟凝脾。不数千头富，应容四老嬉。桃嗤西母献，萍辨楚人疑。沆瀣漙凉叶，琅玕折晓枝。雾霏先噀鼻，香润已熏肌。君赐来相续，皇恩厚不赀。觞行筵秩秩，乐阕漏迟迟。户响铿铜兽，庭阴过玉螭。画廊寻宛转，杂佩步逶迤。预许留关钥，重升促履綦。再中占汉日，八彩望尧眉。器宝森罗列，虹辉粲陆离。截肪传盏斝，盈尺捧舟彝。碧落天之秘，蓝田地所奇。连城宁复贵，旷代未尝窥。冰瑩玻瓈瓮，云承翡翠卮。万丝萦玛瑙，五色碾琉璃。起立纷行缀，环观略等衰。欢悰溟渤隘，饮兴岱嵩卑。御手飧频辍，宫瓶酒屡酾。翠钿来婉娈，珠袂列葳蕤。阆苑花常烂，姑山物不疵。流莺歌缓缓，么凤舞僛僛。别按新传曲，仍听绝妙词。共看宾醉止，那问夜何其。莲炬光相属，星联弁欲攲。酡颜回紫闼，归路跃金羁。讴咏声盈耳，铺张说解颐。肇从书契数，卓冠简编推。天纪承轩后，河图受宓羲。文心仍翼翼，舜善益孳孳。圣治宁人继，淳风邃古追。飞轮诸福至，投札九州驰。震叠汤声赫，威怀武烈丕。款金符誓牧，篆鼓兆蒐岐。神力天山箭，祥飙太一旗。燕云恢北落，灵夏慑西陲。曩岁蒙推择，新邦往抚绥。宸篇丽云汉，儒服拥旌麾。乘鄣逾千里，留屯阅再期。丹衷忘险阻，白首分捐糜。井邑今安业，衣冠颇变夷。买牛从汉吏，牧马绝胡儿。田熟营平老，兵休定远疲。钧天犹梦到，魏阙倏来思。紫诏遄三节，红尘踏九逵。载前宣室席，复侍迩英帷。饮御陪胥乐，勤归独念兹。喜沾鱼藻惠，许赋柏梁诗。愧乏凌云笔，徒倾向日葵。扬休称万寿，永御太平基。"}