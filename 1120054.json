{"id":"1120054","title":"观南塘四首呈沈守","dynasty":"宋","author":"陈傅良","text":"曾不容舠咫尺间，谁知救溺合缨冠。今从枕席人行过，最好翻盆雨后看。夹道欢呼百里间，不论扶杖与胜冠。公年几许颜何似，迟放牙樯待我看。乐在宜休水竹间，十年黄帕裹朝冠。却乘五个花文马，来与江村妇子看。别乘潘郎伯仲间，朅来公适去弹冠。更将未尽公碑意，收入新诗为并看。"}