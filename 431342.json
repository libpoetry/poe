{"id":"431342","title":"浣溪沙·咏冬花四阕，次答翼民树五 水仙","dynasty":"近现代","author":"王用宾","text":"玉佩冰绡一簇黄。隔帘疑试寿阳妆。瑶簪溜处暗分香。别自幽妍惟淡白，醉人风味入骚庄。提封合号素花王。红绽锦窠刻画工。众芳谁可与差同。惹人春思莫匆匆。冷艳无双真富贵，酡颜欲醉半惺忪。输梅惟剩一番风。蜡样匀明费剪裁。著花先自约春回。冷吟无奈上黄梅。淡抹宫装轻点额，低垂丫髻细分钗。剩添新曲谱瑶台。谁碎珊瑚蘸瘦枝。可曾香色减芳时。耐寒依旧是冰姿。绝美风仪矜藻饰，故遮光艳涴胭脂。个中真意少人知。"}