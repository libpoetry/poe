{"id":"623270","title":"读南华杂篇述以五言十一章 其四 外物","dynasty":"明","author":"郭之奇","text":"心悬天地际，目送雷霆过。月固不胜火，雨骤或翻波。二气行偶错，岂不焚天和。清宁犹有患，僓然若道何。万念昏沉处，三时利害摩。无波身自溺，生火胸自多。是以圣人腹，毋为众人目。俨兮其若容，旷兮其若谷。视若营四海，竿岂趋灌渎。投缁没巨钩，近远分鱼肉。不忍一时伤，终馀万世福。尧桀虽两忘，神策逾龟卜。不用之用明，无功功乃成。天游泯六凿，太始出虚清。今人昧其说，塞窦以求名。发冢凭诗礼，刳肠获智声。演门善毁爵，其党日捐生。由光逃天下，纪申踣河争。外物胡可必，古今多碍行。安得忘言者，与之言至精。"}