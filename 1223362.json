{"id":"1223362","title":"天庆寺纳凉联句","dynasty":"元","author":"马祖常","text":"槐屋夏阴繁，石池暑气清。高堂瞰福田，邃宇依王城。午磬梵呗集，夜廊酥灯明。龛经郁金字，壁础承丹楹。寂寂鸽栖罘，宛宛燕穿荣。露葵炫昼艳，霞药敷阳英。境阒便静室，心古乐高情。逍遥祇园赏，迤逦庐社盟。山枕藉云润，水簟凝冰轻。饭盂给香积，袈衲褫华缨。共忻朋簪合，敢谓词锋并。睥睨荒草棘，横纵按林坰。幽寻振尘鞅，雅谈忘飞觥。鄙哉河朔饮，投愤得世名。"}