{"id":"500664","title":"喜雨为靳太守作","dynasty":"明","author":"陶安","text":"仲夏梅霖少，人情苦蕴隆。两轓专郡寄，千里念农功。为阻新秧绿，愁看烈日红。露香深处祷，精意上天通。不洒泥龙水，俄飞石燕风。悠然起肤寸，倏尔满虚空。注地除龟坼，翻瓶滴马鬉。火鞭驰列缺，雷斧役靊霳。溜挂银绡阔，声腾铁骑雄。波涛生砌上，膏乳涨田中。插莳高低遍，沾濡草木同。频来仍密密，欲歇尚濛濛。芋圃添新叶，瓜畦长暗丛。闾阎清疫疠，老稚解忧忡。大慰云霓望，欣闻畎浍充。壤歌浑易接，米价颇难穷。野路收黄潦，江潮注采虹。桔槔今不用，稼穑必全丰。德泽流三县，休徵出寸衷。名亭苏太守，悯雨鲁僖公。珠玉非为贵，仓箱可待崇。从知祈福祉，不在走祠宫。郡舍凉阴重，溪城瑞气融。买牛如渤海，兴学见文翁。有此养民惠，无非报主忠。还当挽河汉，滂沛洗兵戎。"}