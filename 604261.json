{"id":"604261","title":"旗峰歌七十一韵为八睡先生七十有一寿凡五百有六字愿以一字为一岁先生得无见少乎","dynasty":"明","author":"张萱","text":"黄旗之峰高插天，孤根直与罗浮连。鸡鸣见日飞云巅，旗峰晓色开寒烟。东西相望朝群仙，飙轮羽驾纷蹁跹。己未日次析木躔，南极一星光灿然。华堂绮席陈嘉笾，中有仙人来兜玄。大儿李耳小偓佺，手持玉简河阳篇。厌离紫极随尘缘，逍遥汗漫南海边。玩弄造化从心年，海屋一筹今已添。忆昔壬午罗英贤，煌煌桂籍青瑶镌。七十五子争挥鞭，惟君独拥梢云旃。嗟余爱弟曾随肩，簸扬自愧糠秕前。风尘岐路良屯邅，宝剑欲缺貂裘穿。世人但市玫与瓀，至宝不入波斯船。君既捧檄怀芳荃，我亦橐笔从花砖。清如冰壶直如弦，安得拱手乘高佃。索□茅兮以筳篿，白璧易玷瓦易全。君归抱犊辽东田，我归抱瓮于陵园。我辈岂受时人怜，不须复与天公笺。盈盈一水清且涟，孤帆短棹时来还。籯中一经获麟编，两家子姓同钻研。相期携手排冥筌，婆娑二老日盘旋，永矢勿遣乾糇愆。怜余蒲柳彫常先，顶秃齿豁臂枯偏。君多十岁发初宣，炯炯岩电方瞳悬。声如洪钟何砰磌，走及奔马尤鲜扁。玉屑霏霏天口骈，纵横綵笔惊四筵。忘机浪迹混市廛，里足却避富儿膻。乞言问俗车咽咽，有彗不拥衣裳颠。懒庵主人默照禅，请君且去我欲眠。漆园蝴蝶长翩翩，旦昼不牿气乃专。矍铄哉翁金石坚，年来我亦腹便便。吁嗟未杜壶丘权，华胥之国无邮传。高睁两眼行蜎蜎，愿得美酒斗十千。相逢莫问腰中缠，何必西陵陌与阡。举杯再拜申一言，寿莫寿兮黄旗之峰高插天，愿君与之无崩骞。"}