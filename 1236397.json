{"id":"1236397","title":"再用韵答松阳诸友","dynasty":"元","author":"陈镒","text":"青云倦翮远来归，尚愧栖迟寄一枝。眷眷亲朋嗟久别，昏昏灯火话相思。诗因感兴吟来苦，事不关心睡起迟。天地无情吾辈老，乱离谁为恤寒饥。二年孤馆客忘归，身似飞乌绕树枝。世路风尘多丧乱，故山松桂几怀思。黄花红叶秋将晚，流水閒云意自迟。万事无凭如梦饱，区区谁解悟真饥。"}