{"id":"1079498","title":"奉送子之还京师","dynasty":"宋","author":"吕本中","text":"日月老投闲，文字今削迹。便然腰十围，欲吐啄三尺。颇怀平生友，相就语肝膈。诸江好兄弟，夫子眉最白。词林三二公，子实门下客。布帆千里来，许我间宾席。阶庭出兰树，户牖照圭璧。诗如驾高浪，万顷随笔力。宁为首阳饿，不作嬖奚获。乃知工语言，要是饱糠覈。茫然李杜坛，未免陈蔡厄。出门观善阵，敛手避勍敌。澄江摇夜霜，岁晚见沙石。钗头罥蛛丝，即有梁宋役。士生多艰虞，道远自古昔。相期逍遥游，不计天地窄。名声了三黜，谈笑供百谪。别君为此言，可当绕朝策。"}