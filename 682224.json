{"id":"682224","title":"寿京山李太封君八十","dynasty":"明","author":"于慎行","text":"驻世谁称陆地仙，竟陵秋雨芰荷船。岁华欲问今多少，曾记兴皇入楚年。一卧沧江少世情，西窗鹤梦不曾惊。日高欲进雕胡饭，堂下风吹佩玉声。凤诏双函锦字芳，紫烟白石钓兰塘。閒来却向宫云望，香案前头绿鬓郎。八十年来卧楚山，绯袍春酒醉红颜。从今岁月应难纪，名在丹台玉室间。"}