{"id":"234701","title":"下帷斋·官事如拔毛","dynasty":"宋代","author":"周邦彦","text":"官事如拔毛，小稀还复稠。一鼠未易尽，況欲秃九牛。唯应理签轴，偷暇寻孔周。维南有颓构，畴昔宾射侯。扶倾与丹雘，外好中实不。弦歌废决拾，休王良有田。书生本不武，谁言负薪忧。古云不执弓，防患术已媮。诗书主六艺，中有捍敌谋。至胜不刃血，吾将执其柔。当有中的士，为辨劣与优。"}