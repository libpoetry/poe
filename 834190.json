{"id":"834190","title":"满江红 其二 汤阴岳忠武庙","dynasty":"清末民国初","author":"易顺鼎","text":"十二金牌，天下事、不堪问矣。竟销尽、江山半壁，西湖锅里。名父子全忠孝去，小朝廷要英雄死。叹从今寡妇与孤儿，无生理。朱仙镇，公营垒。汤阴道，公乡里。有精忠祠庙，足光桑梓。白雁一声天水碧，黄龙余恨燕云紫。待招他豪杰两河魂，归来只。"}