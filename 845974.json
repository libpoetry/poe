{"id":"845974","title":"八年神宗灵驾发引四首 其四 永裕陵歌","dynasty":"宋","author":"无名氏","text":"升龙德，当位富春秋。受天球。膺骏命，玉帛走诸侯。宝阁珠楼临上苑，百卉弄春柔。隐约瀛洲。旦旦想宸游。那知羽驾忽难留。八马入丹邱。哀仗出神州。笳声凝咽，旌旗去悠悠。碧山头。真人地，龟洛奥，凤台幽。绕伊流。嵩峰冈势结蛟虬。皇堂一闭威颜杳，寒雾带天愁。守陵嫔御，想像奉龙辀。牙盘赭案肃神休。何日觌云裘。红泪滴衣褠。那堪风点缀、柏城秋。"}