{"id":"730380","title":"金山观东坡玉带歌","dynasty":"清","author":"张之洞","text":"党人文字毁不留，章蔡疾之若仇仇。带一围落方外，山僧宝之若天球。岂惟僧俗知敬爱，压伏海门百灵怪。曾瞻黄伞对延英，更抵传衣镇法界。传衣传钵碎南华，道君玉押埋胡沙。可怜攒宫一片石，理宗不保归真伽。世事由来有反覆，故主谪臣殊荣辱。南巡圣藻身后荣，宣仁社饭当年哭。我哀公遇诵公诗，八州遍到拜公祠。一事堪令古人羡，今是天海澄清时。四大五蕴皆空相，惜公爱公公岂知。欲访中泠桑田改，紫金浮玉成陆海。京口十年作战场，缁徒千人无一在。此玉不焦亦不濡，龙珠上护白虹采。峨眉险巘瞿唐艰，不如北固好江山。妙高台上月明夜，应见骖鸾数往还。"}