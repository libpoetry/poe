{"id":"1109353","title":"杂咏四首","dynasty":"宋","author":"刘攽","text":"众树日改色，凉风下萧森。乔柯无定枝，存叶非旧阴。白露变凝霜，百芳从此侵。代谢不暂稽，盛衰理相寻。悬虫自包藏，弃巢绝来禽。徘徊苍苔地，万籁成哀音。短日不能永，月华代扬辉。暝暗来四隅，稍复清影随。迢迢河汉章，天毕前南箕。簸扬蹇无成，掩兔今亦时。苍苍城隅草，地势元有在。凉风西北来，摇扤色已坏。天运正消杀，高明彼先罪。安见中国葵，浅智亦足赖。疾风吼篱端，啸呼随叱吸。翻翻走地叶，衮衮强相及。重门忽开扉，蟋蟀如有入。飞蓬自无根，邂逅暂相集。万生共冯寓，智愚因妄执。区区古今士，陈迹更缀缉。是非竟何常，得一已漏十。岁晏莽无成，白头抱书泣。"}