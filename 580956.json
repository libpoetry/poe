{"id":"580956","title":"题雪舫草虫图","dynasty":"明","author":"张诩","text":"雪舫前身钱舜举，草虫妙得写生趣。别驾携来访草堂，观物眼开颜惨沮。蔓草芝兰正不分，驽骀骐骥兼共处。画工画笔纵入神，麟笔圣意未知主。嘉蔬玉食鼎鼐需，胡为下与百卉伍。百卉丛生不知名，岐农世远昧损补。游蜂衮衮苦不尝，乱蝶翻翻炎自舞。妖蟆往岁蚀太清，下食百虫焦九土。安得舜弦此一挥，坐使薰风回太古。吁嗟变化物纷纭，造化无心何去取。君不见庙廊燮理坐伊周，昆虫草木皆得所。"}