{"id":"524845","title":"奉次司马泾川张公打鱼短歌","dynasty":"明","author":"顾璘","text":"渔舟晓集澄江湾，设栅布网如重关。两曹分张鼓齐发，风雷簸荡波涛间。大鱼踉跄浮额鼻，挺叉入水喧群蛮。小鱼往往脱疏目，获少不怪阳侯悭。割鲜矠藁总民力，地利在余焉敢匿。载登鼎俎享群公，退食庶几无赧色。羡馀颇餍仆隶腹，细琐亦任渔人得。堪叹结绳遗祸阶，物命公然恣人食。南台司马初辞官，香粳细脍且加餐。倘闻涸辙遗枯鲋，更借西江万顷宽。"}