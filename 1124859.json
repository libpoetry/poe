{"id":"1124859","title":"观草","dynasty":"宋","author":"徐积","text":"一从有意惜庭芜，几日无心到杨柳。好色尽归帘下翁，馀光掬与船中叟。绀液难从日下乾，芳姿易向霜中老。才到春还车马稀，青青胜却朱颜好。山前胜入樵儿手，亦胜江头伴烟柳。閒中好步陶先生，醉里宜眠郑云叟。我辟閒阶恨不早，草正茸茸花又老。人心好恶任不齐，但问青红阿谁好。观草亦有术，可使无涯际。谁知帘下情，或有林閒味。南郭虽如此，东皋亦何异。便可弃衣冠，閒枕青云睡。"}