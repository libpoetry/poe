{"id":"764295","title":"满江红 其九 顾庵有同荔裳樵湖楼小坐因忆阮亭之作，再次韵并寄诸弟","dynasty":"清","author":"王士禄","text":"杯酒从容，拂斜槛、茶烟初涨。断桥外、柳眉微蹙，苎萝新恙。顾我已甘栖庑下，如公才合居楼上。喜遥山、排闼送青来，还谁饷。看天半，晴云漾。听湖舫，朱丝唱。纵肠悭蕉叶，宜城须酿。试寄离心频梦草，要扶残醉还携杖。好舒怀、为指白苏堤，阴晴状。"}