{"id":"223475","title":"木兰花慢·江南无贺老","dynasty":"宋代","author":"张炎","text":"江南无贺老，看万壑、出清冰。想柳思周情，长歌短咏，密与传灯。山川润分秀色，称醉挥、健笔剡溪藤。一语不谈俗事，几人来结吟朋。堪憎。我发鬅鬙。频赋曲、旧时曾。但春蚓秋蛩，寒篱晚砌，颇叹非能。何如种瓜种秫，带一锄、归去隐东陵。野啸天风两耳，翠微深处孙登。"}