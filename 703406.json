{"id":"703406","title":"寿王仲锡臬宪","dynasty":"明","author":"释今无","text":"玉树玲珑古刹栽，寄根高自托蓬莱。人间春色长无比，一朵优昙日日开。光芒肉髻耀天中，结集声闻未许逢。一副如来真格调，锦襽深映绿袍红。曾骑箕毕坐天河，万顷沧溟瞬息过。风雨全潮分一气，禹王尽力不能疏。高飞鸑鷟入鹓群，朝野同看五色云。分得羲皇元气壮，低摇华岳动星雯。此心此理总同然，洞彻方开火里莲。莫向瑶台寻月色，瑶台原不住神仙。蒸蒸曾闵此同心，百行源头坐独深。人废蓼莪君朗诵，几回声泪满庭阴。海天澄霁祝炎方，划断鲸鲵一剑光。堪笑棘津人尚拙，区区犹自说银璜。紫金鱼袋岂为荣，玉座真君道更清。坐彻昆崙三万丈，威光恰与此山平。五色云丝绣锦肠，谁言缃帙有文章。笔头到处江山动，食字神仙慧业香。文正誇传有义田，青蚨长散见朝烟。平原信使能招客，只在豪华节侠边。台莱秀色庇斯民，海国能敷十月春。谁记圣门功第一，圣门先已画麒麟。世人裙虱尽能讹，笑倚青萍意独多。试问剸诸那得似，毗耶城内古维摩。已忘卑贱对西窗，尽日轩渠百虑降。却比梅花清彻骨，一溪云影奏寒泷。智珠抛掷古皇前，精白为心自永年。不羡阆风餐石脑，邦之司直足人传。冰雪为心玉在壶，尘心尘悟梦全苏。夔龙出处原丘壑，不必苍松号大夫。"}