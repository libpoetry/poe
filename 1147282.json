{"id":"1147282","title":"同薛员外谊久旱感怀寄兼呈上杨使君","dynasty":"唐","author":"皎然","text":"皇天鉴不昧，愐想何亢极。丝雨久愆期，绮霞徒相惑。阴云舒又卷，濯枝安可得。涸井不累瓶，乾溪一凭轼。赤地芳草死，飙尘惊四塞。戎寇夜刺闺，民荒岁伤国。赖以王猷盛，中原无凶慝。杨公当此晨，省灾常旰食。独感下堂雨，偏嘉越境域。秋郊天根见，我疆看稼穑。请回云汉诗，为君歌乐职。"}