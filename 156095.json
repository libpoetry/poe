{"id":"156095","title":"自寿·阆风老人五十九","dynasty":"宋代","author":"舒岳祥","text":"阆风老人五十九，白头饥冻荒山走。偶然脱命得生还，闾里相看惊老丑。今朝初度最可怜，五子三孙在眼前。老妻俗作无而饼，问讯鸡娘渠未肯。海水潮小未登鱼，霜后黄柑亦自疏。穷人作事天不与，只有红梅相媚妩。为渠一笑买村酤，老夫自歌稚子舞。明年六十更可歌，大乱不死奈我何。"}