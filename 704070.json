{"id":"704070","title":"次韵酬徐武功先生","dynasty":"明","author":"韩雍","text":"高卧东山梦正酣，相亲无计策归骖。交情不改忘年旧，珠玉时时下岭南。赐还轩冕自南蛮，海南常时忆谢安。相业终期驾伊吕，文名今已并欧韩。东吴南越斗牛分，夜夜遥瞻忆相君。万里何时遂初愿，君为龙去我为云。海内人龙系我思，我思未见忽成诗。台司有召今将至，且莫临风读楚词。"}