{"id":"1222881","title":"煮茶图","dynasty":"元","author":"袁桷","text":"石窗山樵晋公子，独鹤萧萧烟竹里。月湖一顷碧琉璃，高筑虚堂水中沚。堂深六月生凉秋，万柄风摇红旖旎。遵南更有山泽居，四面晴峰插天倚。忆昔王门豪盛时，甲族丁黄总朱紫。晓趍黄阁袖香尘，俯首脂韦希隽美。一官远去长安门，德色欣欣对妻子。岂如高怀脱荣辱，妙出清言洗纨绮。郡符一试不挂意，岸帻看云卧林墅。平生嗜茗茗有癖，古井汲泉和石髓。风回翠碾落晴花，汤响云铛衮珠蕊。齿寒意冷复三咽，万事无言归坎止。何人丹青悟天巧，落笔毫芒研妙理。黄粱初炊梦未古，旧事凄零谁复纪？展图缥眇忆遗踪，玉佩珊珊响秋水。"}