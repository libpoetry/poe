{"id":"117649","title":"次韵子瞻减降诸县囚徒事毕登览","dynasty":"宋代","author":"苏辙","text":"山川足清旷，阛阓巧拘囚。安得纤阿御，同为穆满游。遥知因涣汗，远出散幽忧。原隰繁分绣，村墟尽小侯。春深秦树绿，野阔渭河流。四顾神萧瑟，前探意涨浮。胜观殊未已，往足讵能收。下坂如浮舸，登崖剧上楼。强行腰伛偻，困坐气嘘咻。鸟语林峦静，花明涧谷幽。濯溪惊野老，伐路骇他州。中散探深去，文渊到处留。听琴峰下寺，弄石水中洲。溪冷泉冰脚，山高雾绕头。石潭清照骨，瀑水溅成钩。仙庙鸣钟磬，神官秉钺刘。养生闻帝女，服气绝彭仇。故宅犹传尹，先师不喜丘。居人那识道，过客谩停驺。岩谷诚深绝，神仙信有不。云居无几杖，霞佩弃镌锼。豹隐连山雾，龙潜百尺湫。门开谁与叩，桃熟浪传偷。绀发清无比，方瞳凛不侔。会须林下见，乞取寿年修。拔去和鸡犬，相随若旆旒。乘风遗褭，长啸贱笙篌。従骑衣皆羽，前驱鬣尽蚪。安能牵两足，暂得快双眸。自昔辞乡树，南行上楚舟。万江穷地脉，三峡束天沟。云暗酆都晚，波吹木枥秋。寻溪缘窈窕，入洞听飕飗。空寺收黄栗，荒祠画伏彪。登临虽永日，行迈肯停辀。蓄缩今何事，攀跻昔已悠。魏京饶士女，春服聚蜉蝣。雷动车争陌，花摇树系鞦。游人纷荡漾，野鸟自嘤呦。平日曾经洛，闲居愿卜缑。空言真比梦，久渴渐成愁。早退尝相约，辞嚣痛自搂。爱山心劫劫，従宦兴油油。海宇都无碍，山林尽可投。愿为云上鹄，莫作盎中鯈。适性行随足，谋生富给喉。今游虽不与，后会岂无由。昼出同穿履，宵眠共覆裘。弟兄真欲尔，朋好定谁俦。试写长篇调，何人肯见酬。"}