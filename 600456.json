{"id":"600456","title":"送王荆石先生掌南院","dynasty":"明","author":"王弘诲","text":"把酒关河暮，征帆潞渚开。风流江左地，文雅仲宣才。白雪曾倾市，黄金独上台。声名隆翰苑，气色动蓬莱。视草称周史，燃藜陋汉材。圭璋人共羡，山斗士多推。简在新恩渥，光华故里来。暂违枫殿直，遥向秣陵回。道以文章著，班仍侍从陪。北扉荣绾绶，东观忆衔杯。恋阙心方切，思吴驾每催。凤凰应有赋，鸿雁若为裁。风采看前席，祥光仰上台。汉宫需羽翼，商鼎待盐梅。迟尔鸣珂入，殊勋诵九垓。"}