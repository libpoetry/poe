{"id":"275757","title":"春风袅娜·送查秦望任晋宁州守","dynasty":"清代","author":"李良年","text":"正千林初碧，莺到山间。对楚尾，乱峰妍。忽朝来、见说使君西去，留春无策，又送征鞍。五马青莎，双旗赭岭，帕首蛮童夹道看。随意轻茵柳绵外，迎人空翠彩云边。风物滇南尽好，芳甘无数，绿波里、叶叶嘉莲。沙际市，郭门船。人家如画，半入溪烟。拄笏西窗，应多爽气，放衙东阁，定倚新篇。古来才子，有碧鸡作颂，冉駹驰檄，亦向南天。"}