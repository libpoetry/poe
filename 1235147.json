{"id":"1235147","title":"师子林即景六首","dynasty":"元","author":"惟则","text":"万竿绿玉绕禅房，头角森森笋稚长。坐起自携藤七尺，穿林络绎似巡堂。素壁光摇眼倍明，隔帘风树弄新晴。树根蛙鼓鸣残雨，恍忽南山水乐声。半檐落日晒寒衣，一钵香羹野蕨肥。春雨春烟二三子，水西原上种松归。道人肩水灌畦蔬，托钵船归粟有馀。饱饭禅和无一事，绕池分食喂游鱼。斜梅势压石阑干，花似垂头照影看。白昼云阴天欲雪，半池星斗逼人寒。雪深三尺闭柴荆，岁晚无心打葛藤。立雪堂前人不见，秀云峰似白头僧。"}