{"id":"1114761","title":"游张公祠","dynasty":"宋","author":"李曾伯","text":"坤灵阑迹汉何时，木石深山圣得知。大块凿开真境秘，太虚蕴出众峰奇。攀萝揽秀俯可即，秉烛穷幽远莫窥。盍遣神龙谨封护，勿容俗子亦游嬉。十年重过石桥行，松下清流载濯缨。洞隔烟霞知地远，坛连仙佛信天成。人如云意俱闲适，山带霜容似瘦生。步出亭皋便归去，它时林壑又寒盟。"}