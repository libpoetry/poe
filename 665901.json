{"id":"665901","title":"寄题七峰隐居十韵","dynasty":"明","author":"郑善夫","text":"棠陵书问至，命我七峰歌。我今双鬓改，其柰七峰何。忆避吴趋寇，会遵孟渎河。眼深孙楚宅，心激鲁阳戈。霜镝干云日，霞居享薜萝。犹闻钓蛟蜃，宁复畏湖波。浩啸苏门诵，名方海上科。贤豪似尔少，膏馥及人多。芝菌盘霝洞，山川抱曲阿。吾将济汝汉，初路为经过。"}