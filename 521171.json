{"id":"521171","title":"望云","dynasty":"明","author":"顾清","text":"青天多白云，游子嗟别亲。白云飞扬随处见，极目亲舍徒伤神。徒伤神，情何极，一回仰天一沾臆。春风绿酒金台前，恨不随云堕亲侧。云可望，不可攀，但愿亲寿如南山，又如长江东注之波澜。富贵有时来，难驻惟朱颜，亲年无恙百事閒。劝云一卮，祝云南飞。向我高堂前，荫我椿树萱花枝。无使秋霜容易凋华滋，游子西风江上归。"}