{"id":"316850","title":"齐天乐·汝哥官定闲题品","dynasty":"清代","author":"高士奇","text":"汝哥官定闲题品，寻思慨然今古。二百年来，搏泥雅玩，也逐清风黄土。当时秘府。问几度花晨，几番月午。巧样光莹，为谁妆镜伴眉妩。鸡缸尽堪俦伍，爱鲜花点染，酒徒摩抚。输与深宫，涂脂搓粉，小匣封纨藏贮。人间买取。须姹女金钱，泥他频数。携并香奁，绮窗吟丽句。"}