{"id":"741858","title":"读张杨园先生补农书作 其一","dynasty":"清","author":"朱琰","text":"学者急治生，岂为忧不足。衣食无所求，乃得立边幅。入世重廉耻，务本贵菽粟。养心亦养身，保身如保玉。玉碎难再完，身失焉能赎。桑田有典型，种爇若先觉。杨园非农家，排纂到耕牧。殆恐士习移，欲将古风复。带经本可锄，《汉书》挂牛角。从来英雄人，大半兼耕读。"}