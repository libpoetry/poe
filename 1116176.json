{"id":"1116176","title":"庚午岁屏居零陵七月二十日以门掩候虫秋为韵赋五首","dynasty":"宋","author":"汪藻","text":"幽人独夜时，潮落西川根。渡口橹声急，一江烟雨昏。城头短长更，不寐听谯门。趺坐数千息，焚香待朝暾。暑退潦亦收，潇湘净如染。时观自跳鱼，冲破青琬琰。纤纤初弦月，不受薄云掩。近村应渐寒，已有鸦数点。人生几聪明，日夜隙驹骤。才经花信风，又过麦秋候。吾非金石坚，与世相邂逅。胡为闻钟鸣，更历路傍堠。家山在何许，渺渺彭蠡东。人来数月程，衣敝补道中。昨宵青灯花，似坠钗头虫。儿饥女沈绵，岁晚书未通。人言间阔者，一日如三秋。孤臣昔放逐，七见天星周。早污高门地，姓名记前旒。如何天鸡星，不照湘南州。"}