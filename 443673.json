{"id":"443673","title":"齐天乐 梦芙兄以重阳词见示步韵奉和","dynasty":"当代","author":"熊盛元","text":"暮云遮断遥山碧，凭栏一襟风雨。短笛吹残，冥鸿过尽，惆怅尊前无侣。蛩吟败圃。甚心事沉沉，欲吞还吐？细嚼黄花，齿香肠冷恨难诉。东篱元亮瘦损，白衣人不见，诗为谁赋？镜里霜窥，楼头帽落，衰鬓空添愁绪。箫韶待谱。奈玉管葭灰，漫萦平楚。梦绕鸥边，海天舒健羽。"}