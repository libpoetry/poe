{"id":"757372","title":"金缕曲","dynasty":"清","author":"李佩金","text":"月照梨花白。背银屏、疏檠黯淡，薄寒犹怯。烟瞑星摇青欲坠，几树香桃红湿。恰正是、销魂时节。梦影迷离归路远，听啼鹃、染遍春山碧。飞不度、沧江阔。柔肠细缀丁香结。想于今、去原有恨，住还无益。两地相思终不见，何似翻然轻别。怕此后、更无消息。一点墨痕千点泪，看蛮笺、都渍殷红色。数虬箭、四更彻。"}