{"id":"402997","title":"霜花腴 庚辰九日雨，途过里门，用梦窗韵","dynasty":"近现代末当代初","author":"赵尊岳","text":"湿云就暝，凭小窗，多情犹恋茸冠。乌桕初丹。烟峦渐隐，吹醒酒面应难。带团自宽。梦白衣携手花前。数程程短驿疏林，霜波圆处怯新寒。遥听戍楼谯角，和闺吟野哭，似动哀弦。谁信萸开，犹怜菊瘦，商声并付瑶笺。倦斟玉船。映画屏明镜娟娟。怎游情唤起乡愁，郭门斜倚看。"}