{"id":"519480","title":"葵榴","dynasty":"明","author":"朱诚泳","text":"南风催送东风去，锦绣离披万花树。眼前富贵竟成尘，喜有葵榴供逸趣。我爱丹心向太阳，肯随桃李争芬芳。更喜朱英喷真火，累累成实包天浆。飞蝇不到宫庭肃，隐几相看乐幽独。窗前一雨洗深红，更露本来真面目。藩维事简守真一，鼓罢虞琴玩湘帙。兴来咏物适閒情，一笑优游且消日。"}