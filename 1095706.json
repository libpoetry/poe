{"id":"1095706","title":"谢周和州叔子","dynasty":"宋","author":"释居简","text":"阴阴浓绿成新幄，荼蘼试妆催芍药。缓鞚青丝果下骝，时与华风相领略。风乎不违主人意，吹开宿酲换新醉。玉山自起不须扶，隐若长城一万里。和州归来贾如玉，高著十连酬不足。倚阑目送断鸿飞，闲按新声翻旧曲。畴曩方岩丈人厚，话到君侯布衣旧。不知灞上故将军，何如细柳真将军。"}