{"id":"807836","title":"贺新郎  汝州月夜被酒感怀董二","dynasty":"清","author":"陈维崧","text":"今夜清辉苦。真醉矣、人生有几，关山如许。极目海天浑一碧，回首家乡何处。总则是、年年羁旅。脱帽凭阑何限恨，倚风前、细把寒更数。谁更打，严城鼓。无端忽忆疏狂侣。曾记得、乌衣巷口，别来如雨。明月也知千里共，照尽秦楼楚戍。应渐到、故人黄土。只恐白杨和月冷，比人间、更有销魂处。汝河水，白如乳。"}