{"id":"432790","title":"为张绪先写大岭山一乱后失去孙颂陀肇圻得之骨董肆中嘱为题识书三绝归之","dynasty":"近现代","author":"郁曼陀","text":"偶向街头拾烬馀，得从人事验乘除。故家文物都消歇，岂独昭陵有玉鱼。三间小筑傍严滩，帆影松声入梦寒。如此家山归不得，伤心只向画中看。临风雪涕望中原，朝士贞元几辈存。喜汝飘零重得主，不曾厚价卖豪门。"}