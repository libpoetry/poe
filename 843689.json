{"id":"843689","title":"窥园漫兴","dynasty":"清末民国初","author":"许南英","text":"就花缺处补茅庐，拟似衡门泌水居。幽径半村还半郭，小窗宜画亦宜书。阶前生意裁红药，篱外秋光种绿蔬。除却搢绅官气习，秀才风味忆当初。秋风石径长苍苔，久与衙官谢往来。天上时时云狗幻，人间处处火牛催。豫章旧榻无徐稚，易水荒台吊郭隗。笑尔枢曹閒散吏，不当官去愧无才！天生傲骨自嶙峋，不合时宜只合贫。容我读书皆造化，课人艺圃亦经纶。云雨翻覆一双手，冰雪消磨七尺身。不信驽骀鞭不起，也曾驰骋九京尘。相逢俱是济时贤，愧我无能著祖鞭。厚禄故人无一字，措资散吏又三年。杜陵老屋秋风破，庾亮高楼夜月圆。兰秀菊芳长误我，酒酣频唤奈何天。"}