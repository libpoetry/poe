{"id":"1130121","title":"哭少游学士","dynasty":"宋","author":"释道潜","text":"江左有豪英，超骧世无伦。妙龄已述作，识造穷天人。儒林老先生，相与为友宾。客来叩治乱，亹亹披霜筠。波澜与枝叶，犹足誇后尘。青衫入仕初，十手争扶轮。孤嘲可敌众，志郁不得信。造物念流落，荐收付洪钧。干将不许就，中昼如有神。七年投炎荒，日与山鬼邻。妻孥各异土，相望同参辰。秋风吹黄茅，八月瘴雾新。回车婴重疠，茕茕无与亲。中原尚杳隔，坟陇怀棘薪。凄凉浯水头，魂逝归无因。精爽竟了了，挽章见情真。流传到京阙，悲读闻缙绅。斯人傥不亡，光华国之珍。彼苍未易晓，三叹鼻酸辛。念子少年日，豪气吞九州。读书知穾奥，游刃无全牛。当时所献策，考致第一流。论高追贾谊，气胜凌马周。胜理非空文，灼可资庙谋。危根易摇动，谓子不好脩。呜呼一齐人，柰彼众楚咻。孔门馀四科，士岂一律求。区区事屠钓，崛起为公侯。数奇信有命，君亦忘怨尤。平生所著书，字字铿琳球。子道决不泯，千载传芳猷。瓶盂客京口，彷佛熙宁末。君方驾扁舟，归来自苕霅。中泠忽相值，倾盖忘楚越。禅挥庞老锋，辩鼓子贡舌。连宵极名谈，江阁倚清绝。扣槛出鼋鼍，时取一笑发。邗沟介淮海，济济多俊杰。良辰苦招要，结好从此设。堂堂紫髯翁，道德冠前烈。风流广文先，烱烱事脩洁。老禅魁丛林，冠盖趋杂遝。三豪相继往，墓木叶屡脱。子今复云亡，枯棋愈残缺。相逢旧好间，悲诧那忍说。明年东下船，系缆竹西月。茗奠蜀冈南，弹指当永诀。"}