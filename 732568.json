{"id":"732568","title":"山居","dynasty":"清","author":"陈洪绶","text":"小乱入城好，大乱入山便。在昔用斯语，于今则不然。盗贼满山时，岂能此独全。父老为我言，此地久安眠。万山拥其后，千山护其前。灌木万余株，清流绕其边。曲径十余里，危石悬其巅。不惟山水好，而又有山田。不惟山田好，又有美竹焉。有麻果如丝，有栗果如拳。有梅匝茅屋，有兰可成阡。相见皆古人，不分愚与贤。亦少衣冠人，岂复肯守钱。其风不凋薄，或可免颠连。吾将携妇子，酿酒乐尧天。诸子渐长大，课读兼课佃。斫竹学织帘，读书功不捐。无米拾橡栗，聊以续炊烟。探奇既有梅，采药将学仙。佩此王者香，一抚《猗兰》篇。"}