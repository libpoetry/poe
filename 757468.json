{"id":"757468","title":"高阳台 题李香君小影","dynasty":"清","author":"孙荪意","text":"曼脸匀红，修蛾晕碧，内家妆束轻盈。长板桥头，最怜歌管逢迎。无端鼙鼓惊鸳梦，怅仓皇云鬓飘零。黯消凝。旧院春风，芳草还生。桃花扇子携罗袖，问天涯何处，寄与多情。廿四楼空，白门明月凄清。江山半壁成何事，但苍茫一片芜城。莫伤心。金粉南朝，犹剩娉婷。"}