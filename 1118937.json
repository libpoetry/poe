{"id":"1118937","title":"帅节留先生两年粤服氓獠安之一日疏十宜归欲袖手板还丞相言者犹不之置上命以釐廷之禄解印东归门生临川陈元晋援后山送坡仙故事至惠之海丰而别作诗四章云","dynasty":"宋","author":"陈元晋","text":"手疏宜归十，心知昨梦非。鸿冥空费弋，鸥舞早知机。风急推潮落，云闲剩雨归。攀辕多少泪，海岸湿斜晖。描画终无说，归来岂不荣。事难工拙较，我自去留轻。过眼风波恶，悬空日月明。人生只恁是，孤鹤九皋声。拙无谐俗韵，老眼独相奇。寒谷迟春到，东风尽日吹。身将三尺律，心不一毫欺。公与梅花外，南来谁我知。木种十年计，苓培千岁根。三生疑宿植，九殒志酬恩。远送竟须别，百怀难具论。任安穷自分，义不辱公门。"}