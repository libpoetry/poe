{"id":"369387","title":"木兰花慢·春暮","dynasty":"清代","author":"杨琇","text":"怪莺声无赖，惊残睡、梦空痴。对向壁馀灯，印炉剩火，欲起还迟。多时。看疏帘外，东风紧、吹乱月丝丝。瘦玉愁窥鸾镜，慵妆羞说蛾眉。寻思。泪洒花枝。空揾损、旧胭脂。有小字红笺，深情绿绮，密约佳期。谁知。银河水断，望长桥、乌鹊影参差。不是休文多病，送春谁赋新词。"}