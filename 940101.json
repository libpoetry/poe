{"id":"940101","title":"次韵德麟督叔弼季默诗及破余酒戒","dynasty":"宋","author":"陈师道","text":"岁月不相贷，夜床衾簟秋。朝来明镜中，作意多少留。惟酒可为娱，顾我非其流。丈夫意气合，佩玦不循钩。意行无人非，骏发不中休。相逢问何如，颇复中之不。清坐岂不好，致真岂糟丘。两欧以诗鸣，与俗同沉浮。百鸟畏嘲弄，往和长鸣鸥。胡宁忍快便，风飘万斛舟。"}