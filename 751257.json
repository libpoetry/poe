{"id":"751257","title":"泊舟南昌大雪作歌","dynasty":"清","author":"谭宗浚","text":"吾家岭海居南陲，赤日长照恒炎曦。隆冬飞雪洒不到，但有千树梅参差。朅来豫章偶携酒，云气昼黯纷迷离。波涛叫呼朔阴集，山石凛冽寒飙吹。天公忽蹴痴龙起，倒泻琼瑶八千里。横空欲度西山来，疾雨斜吹入江水。若有人兮在云中，跨缟鹤兮骖素鸿。瑶池阆风赴高会，堕羽飘坠来虚空。盘旋回折不相下，变灭的皪难为容。不然河伯张宴浓，洞庭乐奏酣笙钟。缠头十万剪鲛縠，片片映出蛟鼍宫。前者迸入烟濛濛，后者卷作涛汹汹。噫号声势塞大块，一洗万古尘沙胸。隔岸遥看雾痕湿，枉渚回汀纷出入。天前阔远千树涌，沙际冥茫万鸥立。我生憔悴百不宜，穷愁惯被江神欺。倦游千里厌久泊，忽看世界堆琉璃。江山奇景恣游眺，造物贶我原非私。偶然留滞亦殊得，岂必捷足争先驰。君不见章江门外帆如织，千枝万枝作竿直。几人住乡得安适，大半风尘走南北。烹羔暖酒渠有命，此乐岂须吾辈得。眼前欢会且高歌，何用牢愁叹湮塞。夜来沈沈月无色，万种愁心乱难极。会当唤取潜潭蛟，起弄霜天吼铜笛。"}