{"id":"98538","title":"以归来后与斯远倡酬诗卷寄辛卿","dynasty":"宋代","author":"赵蕃","text":"人家馈岁何所为，纷纷酒肉相携持。我曹馈岁复何有，酬倡之诗十余首。缄封寄藁玄英方，从人笑痴我自狂。狂余更欲谁送似，咫尺知音稼轩是。公乎比复何所作，想亦高吟动清酌。宾朋杂遝孰为佳，咸推杨范工词华。我曹所乐虽小技，历古更今不能废。岁云暮矣勿叹穷，梅花烂漫行春风。"}