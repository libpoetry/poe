{"id":"1125268","title":"采桑子 其三","dynasty":"宋","author":"晏几道","text":"芦鞭坠遍杨花陌，晚见珍珍。疑是朝云，来作高唐梦里人。应怜醉落楼中帽，长带歌尘。试拂香茵，留解金鞍睡过春。日高庭院杨花转，闲淡春风。昨夜匆匆，颦入遥山翠黛中。金盆水冷菱花净，满面残红。欲洗犹慵，弦上啼乌此夜同。征人去日殷勤嘱，莫负心期。寒雁来时，第一传书慰别离。轻春织就机中素，泪墨题诗。欲寄相思，日日高楼看雁飞。花时恼得琼枝瘦，半被残香。睡损梅妆，红泪今春第一行。风流笑伴相逢处，白马游缰。共折垂杨，手捻芳条说夜长。春风不负年年信，长趁花期。小锦堂西，红杏初开第一枝。碧箫度曲留人醉，昨夜归迟。短恨凭谁，莺语殷勤月落时。秋来更觉消魂苦，小字还稀。坐想行思，怎得相看似旧时。南楼把手凭肩处，风月应知。别后除非，梦里时时得见伊。谁将一点凄凉意，送入低眉。画箔闲垂，多是今宵得睡迟。夜痕记尽窗间月，曾误心期。准拟相思，还是窗间记月时。宜春苑外楼堪倚，雪意方浓。雁影冥濛，正共银屏小景同。可无人解相思处，昨夜东风。梅蕊应红，知在谁家锦字中。白莲池上当时月，今夜重圆。曲水兰船，忆伴飞琼看月眠。黄花绿酒分携后，泪湿吟笺。旧事年年，时节南湖又采莲。高吟烂醉淮西月，诗酒相留。明日归舟，碧藕花中醉过秋。文姬赠别双团扇，自写银钩。散尽离愁，携得清风出画楼。前欢几处笙歌地，长负登临。月幌风襟，犹忆西楼着意深。莺花见尽当时事，应笑如今。一寸愁心，日日寒蝉夜夜砧。无端恼破桃源梦，明日青楼。玉腻花柔，不学行云易去留。应嫌衫袖前香冷，重傍金虬。歌扇风流，遮尽归时翠黛愁。年年此夕东城见，欢意匆匆。明日还重，却在楼台缥缈中。垂螺拂黛清歌女，曾唱相逢。秋月春风，醉枕香衾一岁同。双螺未学同心绾，已占歌名。月白风清，长倚昭华笛里声。知音敲尽朱颜改，寂寞时情。一曲离亭，借与青楼忍泪听。西楼月下当时见，泪粉偷匀。歌罢还颦，恨隔炉烟看未真。别来楼外垂杨缕，几换青春。倦客红尘，长记楼中粉泪人。非花非雾前时见，满眼娇春。浅笑微颦，恨隔垂帘看未真。殷勤借问家何处，不在红尘。若是朝云，宜作今宵梦里人。当时月下分飞处，依旧凄凉。也会思量，不道孤眠夜更长。泪痕揾遍鸳鸯枕，重绕回廊。月上东窗，长到如今欲断肠。湘妃浦口莲开尽，昨夜红稀。懒过前溪，闲舣扁舟看雁飞。去年谢女池边醉，晚雨霏微。记得归时，旋折新荷盖舞衣。别来长记西楼事，结遍兰襟。遗恨重寻，弦断相如绿绮琴。何时一枕逍遥夜，细话初心。若问如今，也似当时着意深。红窗碧玉新名旧，犹绾双螺。一寸秋波，千斛明珠觉未多。小来竹马同游客，惯听清歌。今日蹉跎，恼乱工夫晕翠蛾。金风玉露初凉夜，秋草窗前。浅醉闲眠，一枕江风梦不圆。长情短恨难凭寄，枉费红笺。试拂幺弦，却恐琴心可暗传。心期昨夜寻思遍，犹负殷勤。齐斗堆金，难买丹诚一寸真。须知枕上尊前意，占得长春。寄语东邻，似此相看有几人。"}