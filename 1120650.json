{"id":"1120650","title":"恭进郊祀庆成诗五首","dynasty":"宋","author":"周紫芝","text":"嶰竹初回律，圆丘始告虔。礼应先吉土，诚已格高天。上圣锵环佩，群公执豆笾。谁为郊祀曲，传写入朱弦。黄屋登原庙，青圭祀泰坛。尽循周制度，还列汉衣冠。扇影金根静，旂翻豹尾寒。近瞻天有喜，宗社庆重安。百执称元祀，君王服大裘。祥光将盛布，雨意倏前收。月白明彫俎，霜寒肃缀旒。欲知天意格，肸蚃荷神休。圣主翔龙日，重熙飨帝时。笙镛陈备乐，茧栗荐纯牺。奠彻初燔燎，神归欲受釐。礼成人共庆，廊庙有宗师。圣寿三千岁，精禋二祀馀。天心亲道德，四海混车书。奎画宸章丽，台躔上宰居。小臣长拜舞，犹得奉皇舆。"}