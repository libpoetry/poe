{"id":"506304","title":"神马图","dynasty":"明","author":"刘璟","text":"矫矫神骏天下稀，丰格拔萃尤充肥。奚官牧放顺天性，腾跃不受靮与羁。一朝良造思控驭，命驾千里雷霆飞。何年深宫万几暇，尺素模写侔天机。何不写岐阳，比物齐四骊，宪章文武张纲维。又不写临淮破贼中潬下，呵叱铁骑摧长围。帝王所尚在远略，屑屑形似将奚为。吾皇圣神驭寰宇，讨论治道无娱嬉。梯航万国尽臣服，独放枭骑阴山陲。谋臣猛将欲奋击，皇仁未忍苍生疲。天闲龙种几千万，蕃息郡县连郊畿。愿选此类数万疋，扫取遗裔成功归。漠北无复烟尘飞，一劳永逸苏疮痍。"}