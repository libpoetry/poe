{"id":"1144275","title":"上赵相公","dynasty":"宋末元初","author":"杨公远","text":"天教古歙巧遭逢，和气薰蒸蚕麦丰。重见龚黄宣德化，再生韩柳振文风。万间广厦人人共，千里明蟾处处同。端的相门还拜相，鲁公行即继周公。彻骨清贫颇自怜，生涯淡薄只随缘。搜罗景象画多趣，抖擞襟期诗几篇。毛颖漫供烟雨耒，石泓聊当稻粱田。化炉倘赐甄陶意，便是人生际遇年。"}