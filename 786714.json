{"id":"786714","title":"邓川西湖秋望","dynasty":"清","author":"牛焘","text":"涌金门外荡扁舟，西子名湖我旧游。水光山色浮空翠，花港柳堤入晚秋。晚秋风雨孤山客，回首烟波廿年隔。残山剩水动关情，昆池苍洱吟成癖。邓赕城西拓镜湖，罗时江上长蘼芜。双潭碧影明瑶圃，一抹烟痕入画图。画图仿佛断桥雪，瑶圃依稀苧萝月。名亚钱塘讵效颦，貌比若耶非唐突。我来芳草春萋萋，麦浪风初乳燕低。岁晚荻花秋槭槭，柳丝烟暗暮鸦啼。春光易老秋光薄，雨叶才黄风叶落。夕阳半在湖心亭，野水虚涵云外郭。夕阳野水共娟娟，远浦孤帆去渺然。舟子横竿拦鸭过，老渔沽酒趁墟还。欲寻诗客停桡路，不见高人濯缨处。独立明湖一片清，伊人宛在蒹葭渡。"}