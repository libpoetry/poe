{"id":"595785","title":"赠梁山人归罗浮山","dynasty":"明","author":"李时行","text":"昔在罗浮两石楼，逢君身著紫云裘。凭虚共对烟霞酌，握手相期访十洲。一从归卧丹邱里，沧桑几度更寒暑。碧山昨日事遨游，岂知复值同心侣。承语青霞旧洞天，药栏丹井尚依然。稚川遥寄餐芝诀，鲍靓兼传紫诰篇。君今东向罗浮去，乘空直上飞云住。为报蒲仙桂父翁，待予共采三花树。"}