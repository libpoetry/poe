{"id":"693980","title":"送黄符鼎奉表入京","dynasty":"明","author":"陈邦彦","text":"万国欢承锡类新，诏从丹峤礼元臣。对扬漫道长安远，咫尺威颜在紫宸。胡考先臣拜宠嘉，八年今日重宣麻。南中父老争扶杖，圣代承恩第一家。绿野身名魏阙心，玄成衔谢为恩深。汉廷可但扶阳宠，殷室还期傅说霖。花簇邮亭湛露匀，到时犹及上林春。彤廷若问苍生意，重嗣明谐抚五辰。"}