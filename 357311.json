{"id":"357311","title":"桂枝香·甲寅九日张封君招同蒋教授赏桂翊日又贻黄雀奉和来调并索其酒","dynasty":"清代","author":"黄之隽","text":"秋园尚绿。看细萼绽金，芳树团粟。不似重阳气候，佩萸寻菊。黄陂蒋径荒芜后，幸招邀、饮中张旭。罢官閒事，登高旧话，但倾酃渌。便一醉、归来睡熟。戏截字罗池，吟句盈幅。何意披绵，新鲊又香蓬屋。黄鸡紫蟹谁堪并，和椒糟、风味如玉。佐觞佳品，墙头篱畔，尚须翘足。"}