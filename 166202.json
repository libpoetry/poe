{"id":"166202","title":"赠浮光王教授","dynasty":"宋代","author":"李弥逊","text":"剥啄谁氏子，清晨过寒院。瞭然双瞳光，偶坐肆雄辨。自言同川裔，世列金闺彦。声名重青钱，文字妙黄绢。插架三万轴，撑肠一千卷。八十照明光，好语动天眷。遗芳落诸孙，往往嗜经传。我独基悲辛，敢负籯金彦。藏刀十九年，收霸在一战。犹纡从事衫，局促类秋燕。翻思访梅福，不待买阳羡。铿锵七言赠，字字经锻炼。爱这忍去手，喁噞日千转。黄钟未雷鸣，羞比斧与甗。璠玙入磨琢，会作清庙献。待价古或然，毁椟圣所唁。明良罗隽英，不命速邦传。胡为有遐心，胜起林壑恋。青冥阊阖开，駃足谢毁援。愿持北阙书，自效唐衢荐。"}