{"id":"699268","title":"直沽即事","dynasty":"明","author":"袁华","text":"鸾舆北狩神京日，车骑回屯海浦秋。草地霜寒散驼马，旃庐日夕下羊牛。革囊桐酒醺人醉，芦叶吹笳动客愁。可见太平忘武备，蹋歌顿足拥貂裘。沙门宛在海东边，白浪漫空雾涨天。屯卫远分貔虎队，岛夷潜匿蜑蛮船。蓬莱清浅高秋见，碣石苍茫落照连。应笑嬴秦那解事，虚劳徐市访神仙。"}