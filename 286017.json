{"id":"286017","title":"十月十七放翁生日同人集具足庵西岩上人","dynasty":"清代","author":"李颖","text":"大星当空芒角生，誓扫欃枪屠鲵鲸。南渡诗人鸣不平，醉梦苦复思两京。年逾六百值今日，忧时感事犹此情。祖宗九庙思神灵，中天日月煌煌明。嗟翁间关梁益间，伏枥老骥余悲鸣。中原未复愤所切，焉能守口常如瓶。六十年中诗万首，肝胆欲向何人倾。昔读翁诗发长叹，况今烽火魂犹惊。北风萧萧来天际，空庭落叶寒有声。座上酒兵且指挥，相期一醉开愁城。"}