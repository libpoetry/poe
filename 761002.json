{"id":"761002","title":"兰陵王","dynasty":"清","author":"郑文焯","text":"断肠直，春梦池塘自碧。吴笺恨零落旧题，别后湖山总无色。凄凉恋去国。同识蜉蝣过客。低徊处，春树暮云，江鲤沈沈素书尺。南游共萍迹。记载雪连桡，吟月移席。一官直等嗟来食。愁万里蓬转，十年匏繫，长安漂泊似传驿。但魂绕关北。哀恻。岁时积。叹蜀锦江空，秦镜尘寂，瑶华玉匣伤心极。怕腹痛回轸，感音邻笛。招魂何处，泪万点、当酒滴。"}