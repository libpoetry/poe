{"id":"838493","title":"园中新松","dynasty":"清末民国初","author":"许南英","text":"我闻泰山松，秀与泰山俪。几经盘错功，一旦风云际。亦有祖龙子，登山暂幽憩。锡尔大夫封，一览众木细。嗟尔十八公，拔地生阶砌。及身无五尺，乃为乱草蔽！共见草敷荣，谁识松淹滞？达人观物理，草木有兴替。易荣者易萎，不萎者有济。秋来金气肃，冬至霜雪厉。翳彼蒙茸草，转瞬蜉蝣毙。孤松自矫矫，后彫历寒岁。始看捧日心，渐拓凌云势。任尔施茑萝，岂忧缠薜荔！终古垂清阴，重重荫一切！"}