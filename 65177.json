{"id":"65177","title":"宿牛首寺","dynasty":"明代","author":"陈铎","text":"到寺万缘绝，萧然宿峰顶。苍苍野色新，漠漠秋烟暝。相期话三生，夜坐石根冷。微凉入虚阑，老鹤语桐井。支郎翻经处，松子落古鼎。白露下高空，湿云压幽境。望极颠厓前，寒篱眇村径。谈久明月来，照我天地静。自汲石泉水，同僧瀹佳茗。天风在林末，空翠散复整。一乘演微机，开谿自惭省。疏竹何萧萧，云房乱灯影。"}