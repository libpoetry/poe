{"id":"224339","title":"我思古人·翳古人之寥寥兮","dynasty":"宋代","author":"陈深","text":"翳古人之寥寥兮，夫何思之弗谖，蹇余生之独后兮，曾不得与之周旋。旷斯世而勿见兮，故增唏而永叹。抚遗籍而玄览兮，幸所闻之可尊。彼丹心之耿著兮，谅虽亡而实存。苟逆风而遐契兮，尚何有于古今。览元化兮无穷，感徂景兮如驶。余发兮种种，余怀兮亩亩。驷黄虬兮遐征，仰超然之高轨。猗圣言兮如天，至道兮如海。超鸿濛兮何极，窥浩茫兮无涘。孰导余以正适兮，遵坦涂而容才。惟谅友之昭昭，庶订余之懒愦。鸣呼噫噫，古人之兮，惠我无疆。忽不见兮心之伤，余之思兮心之伤，余之思兮曷云其忘。往者不可及，来者犹可望。非天人君之相和兮，谁逍遥以徜徉。"}