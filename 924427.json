{"id":"924427","title":"同子瞻次梅圣俞旧韵题乡舍木山","dynasty":"宋","author":"苏辙","text":"江槎出没浮犀牛，波涛掀天谷为洲。江寒水落惊霜秋，危根瘦节鸣寒流。脆朽吹去谁镌锼，连峰叠嶂立酋酋。吾家此山不易得，十年弃置空自尤。猿号鹤唳岂无意，委蛇怪我怀羔裘。西归父老拍手笑，笑忆翁子躬薪槱。去时三山今有五，不问故园惟一丘。"}