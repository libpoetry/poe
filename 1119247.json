{"id":"1119247","title":"次刘学录梅韵","dynasty":"宋","author":"陈宓","text":"一株相伴古城隈，日日扶筇探未开。除是风饕还暂往，若教雪压亦须来。春风来信已分明，不待骚人玉笛横。莫道未开难等候，开时却恐转关情。明珠的皪逞妍姿，倏见风前舞袖披。祇是嚼芳酸已露，况当小雨弄黄时。琼裾初到似含羞，剩拟人间款曲留。祇恐寒夜归去蚤，先须秉烛问端由。南方地暖开仍早，容易离思岁月长。幸有高人知此意，山游百度又何妨。"}