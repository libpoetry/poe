{"id":"1236753","title":"复用前韵","dynasty":"元","author":"耶律楚材","text":"水影连天天渺渺，山光和水水溶溶。一林修竹摇云碧，百亩凉阴蔽日浓。门外回环皆碧水，庭中坐卧得青山。凭栏尽日搜新句，思入烟霞缥缈间。几时投老谒同参，拟向君王乞镜潭。饭了遨游容膝处，裴公亭与侍中庵。四海干戈尚未平，不如归隐听歌声。情知文武都无用，罢读诗书不学兵。"}