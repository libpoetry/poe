{"id":"686433","title":"秋雨三首","dynasty":"明","author":"帅机","text":"畏景常欣秋候至，秋深萧瑟又堪伤。楚山落木初悲客，巫峡啼猿正断肠。土鼓迎寒虫织苦，金风啸律雁飞忙。那堪寂寞荒斋里，雨滴梧桐夜未央。秋仲凄凄雨脚垂，那堪秋杪益如丝。登楼气色朱华尽，闭户云深碧藓滋。鸠雀凝阴犹自化，矰蛸挂牖正堪悲。遥怜江海羁人泪，却虑边陲胡马驰。拟岘台前新水盈，凭高廓落尽秋声。地藏炎热乘阳极，人善忧思感气清。四运偏宜伤宋玉，五悲犹复类卢生。缠蚕处茧纷相似，欲学冲虚一魄营。"}