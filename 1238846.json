{"id":"1238846","title":"铁面郎，美赵御史也","dynasty":"元末明初","author":"杨维桢","text":"铁面郎，不愿白玉堂，愿着锦衣裳。上明天耳目，下见人肝肠。江南使者欺天隐，黄金车驮实虚牝。忽焉青天近，天目峰前见秋隼。父老出郭门，焚香拜使君。使君天上斗，斟酌元气成冬春。成冬春，立皇纪，董狐已修三国史，柱下惠文须出理。江南骢，行且止，万一谗邪塞天耳。手持尧时屈轶枝，独立殿前言国是。铁面郎，真御史。"}