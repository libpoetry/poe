{"id":"738656","title":"伐松行","dynasty":"清","author":"彭启丰","text":"环秀山前环秀寺，碧瓦连云树凝翠。中有苍松百十株，栽从前代经千载。郁葱灵气鬼神扶，来往行人风雨避。俄传州守符牒来，役使梓匠凌崔嵬。长绳倒曳斤斧斫，势震岩谷声轰雷。一朝山容顿憔悴，各材劫尽空徘徊。老僧感事悲且怒，欲叩天阊无路诉。吟成七字辇下传，太息山门景非故。老鹤归来失旧巢，苍龙化去迷烟雾。大吏闻之愕且嘻，霜威凛凛白简驰。畀兹三尺无佚罚，昭灼天道谁能欺。由来仁民兼爱物，所赖彰瘅公无私。迩来吏道日益靡，剥民脂膏类如此。松遭剪伐不自言，民苦呻吟孰为理。茁葭应为咏周诗，束湿宁当追《汉史》。"}