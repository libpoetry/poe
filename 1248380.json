{"id":"1248380","title":"赠医士刘子中","dynasty":"元末明初","author":"张羽","text":"伯休无二价，长房惟一壶。真隐不在山，何必去京都。通籍游金闺，观化眺神区。搴萝采石肉，潜波揽江珠。焚香降天老，稽首皇农书。制之轩光灶，湛然粗秽除。含精就日养，辅世事其余。起遥龟鹤年，高眄凌桑榆。哀哉仓扁徒，忘已要名誉。当年不自保，千载回翳如。"}