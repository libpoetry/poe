{"id":"1193996","title":"鲁望以轮钩相示缅怀高致因作三篇","dynasty":"唐","author":"皮日休","text":"角柄孤轮细腻轻，翠篷十载伴君行。撚时解转蟾蜍魄，抛处能啼络纬声。七里滩波喧一舍，五云溪月静三更。牛衣鲋足和蓑睡，谁信人间有利名。一线飘然下碧塘，溪翁无语远相望。蓑衣旧去烟披重，箬笠新来雨打香。白鸟白莲为梦寐，清风清月是家乡。明朝有物充君信，㰂酒三瓶寄夜航。尽日悠然舴艋轻，小轮声细雨溟溟。三寻丝带桐江烂，一寸钩含笠泽腥。用近詹何传钓法，收和范蠡养鱼经。孤篷半夜无馀事，应被严滩聒酒醒。"}