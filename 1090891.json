{"id":"1090891","title":"读东坡和靖节诗","dynasty":"宋","author":"薛季宣","text":"我读渊明诗，颇识诗外意。坡公继逸响，个中有佳思。取友百世上，古来独二士。陶固泉石人，苏则廊庙器。出处了无同，声名都自异。往来不可作，矧复通姓字。神交定忘形，饮食尚知味。蕤宾中声律，片铁犹应类。兹文在尼父，为复昌旦事。今时道古语，莫作今世视。以我思惟心，充彼刚大气。芥子纳须弥，谁信略相似。"}