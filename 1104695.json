{"id":"1104695","title":"治平皇太后皇后册宝三首 皇帝升坐用《乾安》。","dynasty":"宋","author":"郊庙朝会歌辞","text":"王化之始，治繇内孚。时庸作命，玉简金书。磬筦在庭，其纵绎如。天临法扆，礼与诚俱。晬仪临拱，丕命明扬。鸾回宝势，鸿贯瑶光。礼成乐备，德裕名芳。肇基王化，永懋天祥。衮衣绣裳，严威肃庄。八音具张，簨虡龙骧。玉简瑶章，金书煌煌。寿千万年，与天比长。"}