{"id":"694645","title":"赴会试南都美人家三首","dynasty":"明","author":"陈繗","text":"纷纷红紫眼中过，一点春风趣自多。矫艳不容花比貌，清高宁许雪齐歌。风轻和气生帘幕，云煖幽香入绮罗。记得去年秋夜半，广寒深处会仙娥。百花无色鸟无声，别有春风不世情。月避婵娟沉恨海，云迷清响下悲城。苏州隔座肠应断，司马当樽眼更明。睹此佳颜开此曲，蓝桥何处觅云英。薄施铅粉淡梳妆，小巧风流恁也强。矫欲比花还解语，艳将凝雪却生香。轻轻笑个情偏重，短短歌儿趣自长。色胜当年游月府，眼前缥缈见霓裳。"}