{"id":"519168","title":"骢马行","dynasty":"明","author":"朱诚泳","text":"个马双睛湛秋水，狮子精神骊龙耳。神奇传自渥洼来，万里奔云贡天子。圉人控出御河堤，诏归豸史随驱驰。九衢駊騀拥尘雾，雕鞍玉辔增光辉。双旌引出经都市，贵戚豪门总趋避。石崇金谷尽搜残，杨氏冰山都踏碎。昨日天书下乌府，乘骢远入函关路。华岳三峰亦动摇，皇天一德劳敷布。咫尺天颜地有馀，冰清玉洁真璠玙。一天明月照旌节，万里春风随简书。喜是青年致身早，台端风裁惟君好。长安门外雨初晴，送君又上长安道。极目神京气郁葱，风生马首摇玲珑。人间神骏恐难絷，还入天闲仗马中。"}