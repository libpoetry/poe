{"id":"1065697","title":"同赵伯充游曲水赵氏庄分韵得抱字","dynasty":"宋","author":"苏过","text":"三春失行乐，风雨与病恼。忽惊节物改，树密莺声老。滥陪闲中客，载酒寻芳草。东郊纵所适，苍莽事幽讨。谁欤有隐居，溪谷相郁缭。疏篱映脩竹，叩门许径造。主人虽锄耰，好客自酒扫。结茅□□年，种木今合抱。飘然佳公子，忽弄松风操。丝桐岂能尔，妙意超物表。归途践危桥，月上千林缟。兹游非人寰，俗耳不可道。"}