{"id":"570047","title":"世贞迩来寿九十翁如骆司理杜金二处士皆由白香山起语今年为宗履湖先生九十复引前例寿之先生之伯子故吏部子相余硕交也故中联多及之","dynasty":"明","author":"王世贞","text":"九十不衰真地仙，白公社里冠群贤。强逾历下书堪受，隐傍淮南法易传。渤海尚夸销剑地，蜀都犹忆梦刀年。名山自满宗家璧，北斗还高吏部编。早阙梁松床下拜，叨陪毕卓瓮头眠。欲将鸠杖为公寿，缓步当车已绰然。"}