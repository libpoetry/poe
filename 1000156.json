{"id":"1000156","title":"丙午寒食厚卿置酒压沙寺邀诸君观梨花独苏子由不至以诗来邀席客同作予走笔依韵和之","dynasty":"宋","author":"强至","text":"种梨易长地旧淤，春风一扫无枯株。沙头古寺枕城角，楼殿自与人迹疏。看花置酒三月破，点检座客惟欠苏。酒酣花底不知处，恍若身世游蕊珠。铜台割据古豪盛，乐事已去惟邱墟。直须及时结胜赏，莫局官事同辕驹。林僧迎我屡前揖，野鸟避客遥相呼。咸阳有花远莫见，岂若此地来须臾。风前嗅雪不宜缓，春芳过眼犹奔车。繁枝向月合照映，乱片落地无扫除。樽边酩酊不复计，马上倒载聊拚扶。子由闭户自懒出，花与双眼知何辜。天姿必欲贵纯白，红杏可婢桃可奴。君诗险绝不容和，梁园骋思惭相如。"}