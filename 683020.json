{"id":"683020","title":"送石斋太傅致仕还蜀","dynasty":"明","author":"文徵明","text":"春风归马拥都城，争羡贤哉太傅行。吾道正从占出处，斯人端不负平生。云移玉垒堪支笏，水落瞿塘便濯缨。落日啼猿夔府道，定依南斗望神京。朝辞黄阁谢君王，暮向成都问草堂。璇毂亲扶尧日月，云章曾补舜衣裳。由来道大难为用，此日功成且退藏。满地落花春梦醒，濯清亭上听沧浪。"}