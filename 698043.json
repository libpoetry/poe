{"id":"698043","title":"山居四咏依汪复初先生韵 松菊径","dynasty":"明","author":"赵撝谦","text":"不同彭泽赋归来，松树菊丛先自栽。门巷杳然车马隔，落英无数点苍苔。人间八月稻粱秋，争似山中芋栗收。也可盍簪供笑语，免教输税见王侯。吴蚕眠起正纷纭，桑柘斜曛十亩云。白眼看他闲草木，只将红紫媚东君。奕奕猗猗宠色新，萧然一色四时春。汉廷御史云仍在，如此清芬可比伦。"}