{"id":"1122774","title":"次韵何伯温","dynasty":"宋","author":"洪咨夔","text":"庭前木兰花，皦皦扶春阳。鹤鸣夜漏午，步花独歌商。低迷露湿衣，浩荡月满梁。深省渺谁语，中心空自藏。出门夹径松，春尽花满林。毵毵麈尾黄，袅袅云气深。仙人左元放，骑龙夜相寻。饭我花杪露，实腹虚其心。铜瓶一穟蕙，芳洁以自旌。相看色转睟，未言意先倾。翛如郑子真，声名岂其卿。明窗细披挹，心空气和平。"}