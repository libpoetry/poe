{"id":"513698","title":"献县望河间献王墓","dynasty":"明","author":"程敏政","text":"吕嬴播虐燄，天下无典籍。楚贼嗣其凶，掌故不能匿。迨彼马上公，儒者犹失职。更化凡几年，书禁始销熄。斯文天有意，宗贤起王国。开府两河间，恭文自天识。悯兹简册灰，访购靡馀力。遂令先王书，次第乃有得。缅怀仁义风，礼乐馀汉策。高丘献城东，寒日下荆棘。后生已千载，私淑仰遗德。"}