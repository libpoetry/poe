{"id":"1044913","title":"夏日独居","dynasty":"宋","author":"王安国","text":"晰晰池沼鯈，绿萍随下上。黳黳堂庑燕，白昼容俛仰。顾我亦晏如，环庐花药长。无材助太平，得地幸閒旷。稍涉千古书，日觉神明王。乘閒盼物情，自适忘外奖。涵濡覆载仁，谁废鱼丽唱。黄尘洮陇戍，黑雾荆衡饟。奔波喝道边，毕命营边障。吾此独何为，飞潜乐能飨。何时闻解严，慰彼西南望。当使少陵翁，得见廉颇将。"}