{"id":"844497","title":"西江月 布袋和尚","dynasty":"清末民国初","author":"姚华","text":"欲识禅宗隐语，本然空有难该。森森万象甚安排。一担何如一袋。迷处庸人多事，觉时老子无怀。曾闻妙解转诙谐。放下还他自在。梦转诗情似旧，朝来岁景生新。梅花不睡笑迎人。倚镜先妆照鬓。竹叶沉沉压盏，松枝鬣鬣当门。春煎试浴五香温。不数金摇玉晕。"}