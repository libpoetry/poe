{"id":"835307","title":"祝英台近 丁传靖寄我叔衡遗词，追念昔游，邈焉异世。咏叹弥日，依韵和之","dynasty":"清末民国初","author":"沈曾植","text":"断云沈，哀雁远，吟入矮篷里。衰相天身，黄叶六朝寺。十年未了心缘，松涛悲壮，澹一抹巫咸山翠。平生事。总教梦与云空，泪咽北流水。历乱黄丝，剉檗染离思。也知化鹤归来，苍茫城郭，净眼见病翁齁睡。"}