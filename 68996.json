{"id":"68996","title":"司马氏藏唐子华山水扇画","dynasty":"元代","author":"王冕","text":"近来山水画郭熙，江南独数休宁令。笔法精奇意态古，咫尺万里开天镜。岩头老树如老龙，隔湖喜见山重重。小桥依约野色远，茅庐隐映林影空。门前垒块石头路，荒苔野草青无数。往来不见车马尘，正似山翁旧居处。程伯休父司马孙，风流文彩垂青门。平生爱书入骨髓，尺素寸楮无不存。我生所好亦殊绝，一见此图狂欲跌。安得为招唐令来？添我梅花千树雪。"}