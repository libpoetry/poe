{"id":"1130673","title":"上卢运使生辰二四首","dynasty":"宋","author":"韩驹","text":"有玉山自辉，无蠹木不疾。人心渺难测，天理坐可必。我公仁者静，寿骨已崷嵂。岂比山泽儒，辛苦饵芝朮。千载一生贤，嘉会不易得。自从悬弧矢，称愿倾一国。紫芝眉宇秀，见者总归德。正如尧弦风，一鼓解愠色。袖有调元手，辱使江之湄。雅怀兼三王，起问夜何其。行当发馀蕴，陶铸皋与夔。功名格上帝，黄发齿复儿。春风桃李花，结实老人候。桃李初不言，人迹自奔走。恭惟大雅姿，笃实谢雕镂。使之立本朝，一世可仁寿。"}