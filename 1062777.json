{"id":"1062777","title":"次韵何德之喜雪","dynasty":"宋","author":"赵鼎臣","text":"北风半夜轩昂变，倒泻天河飞似霰。初惊弱质柔于冰，稍意澄江净如练。心知消息到杯盘，坐觉精神生笔砚。晓来竹下失青莎，鹄立细长三四片。似欺赵子躯六尺，欲恼何郎书万卷。诗泉要子涌三峡，酒路许吾通一线。可怜顷刻纵如花，不奈消流终怯晛。经尝凛冽合增嫌，爱惜为馀犹眷恋。画莎江上真已奇，歌曲郢中殊不倦。自惭追琢费巧心，欲为不托嗟无面。"}