{"id":"909584","title":"沁园春 其一 自和即事","dynasty":"宋","author":"李曾伯","text":"雨抹晴妆，修眉镜清，寸碧翠浓。对蒹葭尽处，丛丛烟树，池塘侧畔，面面芙蓉。千百栖乌，两三过雁，时有婆娑一笛风。斜阳里，更青帘半卷，在小桥东。佳人何日重逢。问还肯扁舟载酒从。笑平生劲概，寸心如铁，中年老态，两鬓成蓬。荷锸栽蔬，腰镰刈稻，且寄西郊图画中。空回首，望五湖鸥鹭，心事容容。"}