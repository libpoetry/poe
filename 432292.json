{"id":"432292","title":"虞美人","dynasty":"近现代","author":"李继熙","text":"瓣香心愿人谁识。可以耽孤寂。河梁分袂几经秋。剩有梦魂夜夜到妆楼。昨宵又被余酲困。一枕香云润。觉来无力倚东风。恰似海棠睡起带惺忪。双镮轻掩无人到。独对菱花晓。开奁检点旧鸾笺。怕看鸳鸯两字写盈篇。近来莫道心情恶。镜里颜非昨。天涯鱼雁又沉沉。忆自楝花开后到而今。"}