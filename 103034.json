{"id":"103034","title":"将行寒昭亭祠喜雨","dynasty":"宋代","author":"梅尧臣","text":"未生潭上云，空望山中雨。湛湛陈桂樽，坎坎奏鼍鼓。萧萧灵风来，蹲蹲祝郎舞。莫言春作迟，但念寒滩阻。何当发泉源，绿水浸沙渚。不与农者期，自将舟人语。定作榜歌行，暮投丹湖浦。瞻祠草树失，认岭烟霞吐。平吞东南吴，远带西北楚。川泽见坡陁，龙蛇蹙鳞膂。人经兴寤叹，事往成前古，考碑何验今，涂马立空庑。余知骨相贫，岂敢望冥许。愿乘溪流深，滂沛随彻俎。"}