{"id":"1045188","title":"和倪敦复 其二","dynasty":"宋","author":"徐积","text":"县令醉时花满睫，县令卧时云满榻。其时北面竹轩凉，雨声霎罢风飒飒。美人争唱醒酒歌，湿透红绡声未匝。玉容沃以沉香水，瑶槃冻屑珠玑杂。魂梦适从何处来，帐中犹把浮云踏。自说骑鸾向阆风，到时玉洞诸仙合。只被桃花迷杀人，行顾瑶关忽双阖。枕上犹能走笔吟，累累吐出珠千蛤。压倒唐时白与元，两翁相顾如何答。"}