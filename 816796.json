{"id":"816796","title":"满江红十六首","dynasty":"清","author":"蒋士铨","text":"混混黄流，秋九月、狂澜初落。背夕照，扬舲东去，扁舟如雀。千尺射波浮日彩，一沟洪水围天脚。破烟云，两朵北邙山，青如昨。橹声轧，潜蛟愕，帆影侧，游鳞跃。笑当年，割据今朝城郭。数折源通星宿远，一层冰绕昆仑弱。把英雄，事业问前朝，消河洛。凿翠流丹，使全楚、山川襟带。是一片，神工鬼斧，劈开灵界。矶下白龟横断岸，楼中黄鹤飞天外。剩文章，双照大江流，垂金薤。一斗酒，犹堪载，三分事，聊堪话。甚英雄，竖子倏焉成败。歌舞二乔谁得有，舳舻千里今安在。便江风，山月尚如前，都无奈。短后之衣，学新妇、车中闭置。闲管领，鱼龙角抵，莫非王事。灯市画廊围绮阁，天街仙乐飘檐翠。有迦陵，小部奏钧天，霓裳队。豪侠客，谁能似，词赋手，难为继。况兼人，才调聪明绝世。天下英雄君与操，梦中蝴蝶官如戏。岁星耶，流落又人闲，神仙吏。马驿郎当，南浦上、雁声凄绝。谁与唱，穷秋一路，晓风残月。画壁重寻钗脚字，黄河怒卷龙门雪。忆官斋，吹彻玉笙寒，新婚别。英雄概，刚肠热，儿女态，柔肠折。负绸缪，小印臂痕亲啮。取瑟而歌公莫舞，以儒为戏吾真拙。把离愁，抛掷与江山，都休说。十载填词，悔俱被、粉黏脂涴。才悟出，文之至者，不烦堆垛。谲谏旁嘲惟自哂，真情本色凭谁和。待招他、天下恨人魂，归来些。淳闷语，真无那，颠倒事，何堪唾。谈笑把，贤愚肝肺，豪端穿过。误处从君张眼顾，悲哉让我横肱卧。料知音、各有泪痕双，谁先堕。毛颖先生，新除授、蔚蓝天使。青眼内，生平不识，杨朱墨氏。翠壁闲题应灭迹，绿天遍写难寻字。草新诗、待借碧纱笼，添骡子。黛眉恨，何关尔、青衫泪，多由此。判升沈，一旬辛苦，三年悲喜。疏密圈来方入彀，纵横抹去非知己。比卢公、老脸坐中书，操生死。判姓分衔，纵五尺、二分宽窄。雕镂出，一行细字，堪陪玉尺。左右分陈监试案，收藏不到司衡席。认经房、卷面印分明，存稽核。天人界，鸿沟画、云霄路，函关隔。发军符，好风吹送，几行飞翮。半喜犹争文字命，终身已注师生籍。抱遗珠、借慰老儒心，嗟何益。束笋投来，展素册、分行罗布。指星宿，三垣列舍，各依躔度。面貌难猜鬷蔑丑，姓名那识颜标误。待揩摩、老眼认参军，如遮雾。白圭玷，青蝇污、兼金屑，黄沙淤。自披寻，斜斜整整，虫鱼夹注。爱者兼存题品字，弃之还载瑕疵句。比文昌、禄籍更分明，堪凭据。经笥便便，知不等、巾箱储蕴。欢燕石，丰年难售，椟中重韫。赵括残兵同一泣，田横义士都相殉。待求他、药笼贮黄杨，偏逢闰。冬烘册，陈年券、鱼豕字，尖义韵。向此中，沈沦苦海，地天俱闷。跃冶岂无干镆宝，藏锋偶作铅刀钝。祝他年、拔宅共飞升，休长闲。比并堂餐，计日进、红笺一纸。十八品，盘中饾饤，米监羊豕。鱼缺宁生冯铗叹，蔬多恰称樊迟鄙。大官厨、日费万千钱，如斯耳。饕餮客，必何喜、瞢腾仆，饱欲死。寻思到，小人有母，尚无甘旨。减食聊存啜菽念，断荤窃养斋居志。笑先生、果腹不多时，瓜期矣。来自田间，代老妇、燔柴于爨。消受煞，残杯冷炙，馀薪烬炭。夺得瓜壶鱼錀底，受来鞭棰风帘畔。比杜陵、诗老灌园人，獠奴段。鸡鹜食，低眉看、井臼利，偷闲算。还细问，官人门第，居何里闬。媚灶深知求福理，戛羹定少封侯愿。盼归田、乞肉遗山妻，哗然散。黄卷青灯，二十载、纸窗消受。分给到，九枝银蜡，冰湖明透。照我量才分玉尺，让他修史围红袖。记风檐、默坐尽三条，听寒漏。耀赤字，珠辉秀、映彩笔，银花茂。晃朗到，斗光神眼，虚堂左右。泪尽不知歌舞席，心灰直到文昌宿。炳元灯、炯炯日中天，长如书。祝祝呼来，佐公膳、却分双只。一拳耳，不成毛羽，休论肥瘠。酷似小儿窠内老，待寻道士笼中易。奉高名、取笑冠同群，予滋戚。不尔杀，知无益，必自毙，生何迫。可记得，斜阳寸坞，于埘于桀。深院教栖名士牖，后车载去淮南宅。有茅容、明日饭林宗，非畴昔。伏几昏昏，却又是、困人天气。宁耐着，飞花庭院，落红铺砌。药鼎声微窗转日，茶烟风软帘垂地。抱新愁、扶病几登台，无情思。堤上柳，鹅黄腻，堤下涧，鱼鳞细。掩映出，芳胜宛转，荷锄人至。学稼难耕归去图，浮家悔识饥来字。听饧箫，社鼓一声声，春如是。春草芦沟，又加写、旗亭行色。比叠到，阳关三曲，曼声凄恻。画本重题言不尽，故人相送情难极。较桑乾、深浅意何如，惟君识。车与马，鞭丝勒，主与客，觥船侧。埋怨到，绿杨丝短，系君无力。聚首不如图以内，怀人只在天之北。咽离声、流水最无情，何曾息。游子归来，洗靴袜、征衫才卸。浣不尽，燕云塞雪，酒痕狼藉。蔡顺倍添慈母惜，杜羔幸免山妻骂。看娇儿、绕膝更思亲，何年赦。旧棨戟，青山亚，新绰楔，朝晖挂。尽经年，行田上冢，治家粗罢。毛义自应求仕宦，向平且漫谋婚嫁。捧安车、奉母渡桑乾，当重画。"}