{"id":"1144615","title":"正月十四日大雪上信国公冢","dynasty":"宋末元初","author":"赵文","text":"哭得愁云转不晴，山风吹泪欲成冰。两年不过西州路，今日来登下马陵。气概堂堂压九州，谁知零落此荒丘。却烦野老编松叶，怕有牛羊上冢头。共出长汀恰此朝，荒山露宿草萧萧。如今踏雪来看冢，回首当时未寂寥。十年目与肠俱断，不见延平病雁回。若不从公天上去，定应随我雪中来。"}