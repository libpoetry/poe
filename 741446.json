{"id":"741446","title":"雷雨连日愁卧作歌与厚石","dynasty":"清","author":"祝哲","text":"昨雨我不出，今雨客不来。关门听雨夜复昼，瓦沟激溜墙殷雷。从横淫潦没阶砌，蓊郁梵宇青蒿莱。江湖有兴不可即，枕簟那得窗花开。君居菜园静，我居米市杂。我欲携鸱夷，醉眠就君榻。高城风断远饮虹，霁月婵娟倚阊阖。徘徊咫尺阻相见，蹇卫何堪烂泥踏。颓然坐卧忧万端，脚故不袜头不冠。君虽得第仍冷官，砚凹笔秃杯常乾。平生读《易》识损益，一囊之粟妻孥欢。季氏对饮真渴骥，群儿绕座如翔鸾。世间荣贵任趋附，粪土蜣螂孰回顾。但愁秉烛虚夜游，庭下百虫警秋露。他乡会合岂能久，明日阴晴问歧路。"}