{"id":"812329","title":"乌鲁木齐杂诗之风土","dynasty":"清","author":"纪昀","text":"山围芳草翠烟平，迢递新城接旧城。行到丛祠歌舞榭，绿氍毹上看棋枰。万家烟火暖云蒸，销尽天山太古冰。腊雪清晨题牍背，红丝砚水不曾凝。乱山倒影碧沉沉，十里龙湫万丈深。一自沉牛答云雨，飞流不断到如今。云满西山雨便来，田家占候不须猜。向来只怪东峰顶，晓日名霞一片开。廛肆鳞鳞两面分，门前官柳绿如云。夜深灯火人归后，几处琵琶月下闻。雪地冰天水自流，溶溶直泻苇湖头。残冬曾到唐时垒，两派清波绿似油。山田龙口引泉浇，泉水惟凭积雪消。头白蕃王年八十，不知春雨长禾苗。界破山光一片青，温暾流水碧泠泠。游人倘有风沂兴，只向将军借幔亭。古迹微茫半莫求，龙沙舆记定难收。如何千尺青崖上，残字分明认火州。南山口对紫泥泉，回鹘荒滕尚宛然。只恨秋风吹雪早，至今蔓草幂寒烟。城南风穴近山坳，一片涛声万木梢。相约春来牢盖屋，夜深时卷数重茅。良田易得水难求，水到深秋却漫流。我欲开渠建官闸，人言沙堰不能收。银瓶随意汲寒浆，凿井家家近户旁。只恨青春二三月，却携素绠上河梁。秋禾春麦陇相连，绿到晶河路几千。三十四屯如绣错，何劳转粟上青天。白道飞流似建瓴，陡陀不碍浪花鸣。游人未到萧关外，谁信山泉解倒行。半城高阜半城低，城内清泉尽向西。金井银床无用处，随心引取到花畦。长波一泻细涓涓，截断春山百尺泉。二道河旁亲驻马，方知世有漏沙田。南北封疆画界匀，云根两面翠嶙峋。中间岩壑无人迹，合付山灵作守臣。双城夹峙万山围，旧号虽存旧址非。孤木地旁秋草没，降蕃指点尚依稀。峻坂连连迭七层，层层山骨翠崚嶒。行人只作蚕丛看，却是西番下马陵。断壁苔花十里长，何年雄镇控西羌。金瓶舍利行人息，筑塔当从阿育王。惊飙相戒避三泉，人马轻如一叶旋。记得移营千戍卒，阻风港汊似江船。开畦不问种花辰，早晚参差各自新。还忆年前木司马，手栽小盎四时春。"}