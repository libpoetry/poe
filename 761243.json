{"id":"761243","title":"一萼红 用辽园韵志感","dynasty":"清","author":"谭献","text":"梦无痕。记少年惨绿，容易白头人。镜影迷离，花阴琐碎，氍毹结束腰身。便楼上、下窥绣毂，空荡漾、日暮碧天云。悟后成痴，欢时又懒，澹处偏真。见说诗龙酒虎，泪珠光照乘，剑气通神。佳侠婵嫣，老仙游戏，丝丝沉水重温。任君笑、林逋冷落，只空山、抱暖玉梅魂。已是江潭杨柳，霜色如髡。"}