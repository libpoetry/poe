{"id":"816351","title":"群公","dynasty":"清","author":"黄遵宪","text":"群公衮衮各名声，一死鸿毛等重轻。事事太阿权倒授，人人六等罪分明。兵威肯薄牵牛罚，党论犹嗟走狗烹。闻道谏臣归骨日，柳车迎拜极哀荣。遁逃无地呼无天，到此惟馀冒刃拳。甲仗空迎回纥马，血衣竟染汉臣鞭。操戈逼父心先死，按剑呵人目尚悬。惊立鹰瞵旗夹道，看君忍辱赴重泉。各戴头颅万里行，九州无处可偷生。上尊犹拜养牛赐，五鼎先看福鹿烹。断狱总应名国贼，犯颜犹记与天争。伤心祸首兼戎首，万骨虽枯恨未平。途穷日暮更何求，白首同拚一死休。衔刃尚希忠烈传，盖棺免索太师头。彗星扫地应除旧，祸水滔天幸绝流。九庙有灵先诏在，朝衣趋谒定应羞。"}