{"id":"1219891","title":"送乌经历归二十韵","dynasty":"元","author":"陈樵","text":"大府罗宾彦，修门得俊贤。明时优外任，密画制中权。晓日卿云丽，高秋白月悬。千寻看壁立，百鍊识金坚。殷浩名无忝，崔群美可专。绯袍临僻壤，华发忆流年。山揖金华秀，城当婺女躔。民风仍皞皞，王道故平平。玄畅尘嚣外，芙蓉爽气边。宪台依翠柏，幕府拥红莲。法谨持三尺，书应受一编。公言归可否，德意赖承宣。歙郡推夷直，河阳赞巨川。可能羞哙伍，岂复愧卢前。渊媚珠含彩，林辉玉吐烟。豫筹才婉婉，归思忽翩翩。趋拜麒麟殿，违离玳瑁筵。几时嗟蠖屈，后日看莺迁。空遗参军纸，曾辞太守钱。双溪清若许，明月送归船。"}