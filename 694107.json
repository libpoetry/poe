{"id":"694107","title":"后湖纪事和同僚联句韵","dynasty":"明","author":"陈恩","text":"自有乾坤有此湖，几人谋国是忠孤。一朝尽扫腥膻秽，万姓咸归坦荡衢。凭式喜闻崇版籍，覈玄差睹事虚无。小臣何幸逢兹盛，感激狂歌快击壶。岛屿双双碧印湖，中分一水小桥孤。图书辐辏高连栋，花木云屯密荫衢。王气金陵终古在，清歌玉树隔江无。相从了却公家事，且倒黄门粉署壶。偶乘公暇共过湖，夙志初怀觉未孤。锦缆牙樯官座舫，平沙浅渚鸟交衢。凌霄古木千章有，拂面红尘半点无。风景片时诗不尽，丹青还拟写冰壶。苍茫遥望一平湖，落落星分岛屿孤。玄武有方通甬道，奚奴无马戏官衢。诗从知己评工拙，酒向东家问有无。此日贤劳知不愧，廉明还拟誓冰壶。"}