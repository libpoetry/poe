{"id":"1119891","title":"次韵弟观喜雨二首","dynasty":"宋","author":"陈著","text":"天敕龙瓢到底倾，阿香飞驾会苍冥。风霆震叠四溟立，宇宙清凉万物醒。行蚁知几先畏湿，升蜗向上漫遗腥。平生霖雨苍生志，对景空怀海上亭。世事纷纷付渺茫，且迎雨信看农忙。鸠声隔树宿云湿，牛影落田新水凉。处处丛祠群卜稼，家家蓐食早炊粮。及时种得苗青活，便觉秋风饭粒香。"}