{"id":"1154922","title":"残莺百啭歌同王员外耿拾遗吉中孚李端游慈恩各赋一物","dynasty":"唐","author":"司空曙","text":"残莺一何怨，百啭相寻续。始辨下将高，稍分长复促。绵蛮巧状语，机节终如曲。野客赏应迟，幽僧闻讵足。禅斋深树夏阴清，零落空馀三两声。金谷筝中传不似，山阳笛里写难成。忆昨乱啼无远近，晴宫晓色偏相引。送暖初随柳色来，辞芳暗逐花枝尽。歌残莺，歌残莺，悠然万感生。谢朓羁怀方一听，何郎闲吟本多情。乃知众鸟非俦比，暮噪晨鸣倦人耳。共爱奇音那可亲，年年出谷待新春。此时断绝为君惜，明日玄蝉催发白。"}