{"id":"799903","title":"当新婚别","dynasty":"清","author":"陶澄","text":"忆昔妾未字，生小皆清门。相逢两无忌，比舍同六亲。十四年稍长，逡巡始畏人。十五值时难，风雨啼空村。十六今于归，媒妁无一存。前日府帖下，淮南大兴屯。王事不敢避，执殳行苦辛。君行在须臾，裀席难久温。君意岂独忍，奈此覆冒恩。黄巢犯东都，六宫如飘尘。至尊尚莫保，况乃茕穷身。裁缣作裲裆，密紒裹以纯。君情毋弃捐，妾有双泪痕。"}