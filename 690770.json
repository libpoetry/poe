{"id":"690770","title":"海上观灯，限「十五删」、「十五咸」二韵","dynasty":"明","author":"张煌言","text":"岛屿微茫午夜閒，鱼龙漫衍出尘寰。兰缸射水翻星汉，莲幕传烽破玉山。香拥虹桥千里外，芒寒蜃市九霄间。遥怜歌舞长安地，银钥今霄自不关。极目沧波明镜函，火珠独见烛龙衔。鲛人夜贡珊瑚树，云母春开锦绣帆。金谷未须誇富贵，瑶池应不隔仙凡。自来三五传柑胜，莫惜霞觞付酒监！"}