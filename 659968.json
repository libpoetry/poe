{"id":"659968","title":"励学示贞五弟秀才","dynasty":"明","author":"谢迁","text":"学也本谋道，闻道若发蒙。孰云苟佔毕，而以图自奉。往圣有明训，人心如谷种。敷菑贵勤力，不勤乃芜茸。末学更纷纭，颊舌徒泉涌。成功惟静专，一静制群动。吾弟纯笃资，抱璞知所重。科第事抑末，云衢尚修永。三北岂真怯，一鼓有馀勇。下帷仍绝编，沉潜对周孔。"}