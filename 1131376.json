{"id":"1131376","title":"游灵岩寺","dynasty":"宋","author":"虞刚简","text":"八年前识兹山面，今日幽盟许重寻。乱石悬崖僧易少，疏林浅薄寺难深。流泉药得何人病，绝壁灵通古佛心。老我泊然元会得，俯空一笑晚风临。摩挲石刻拜方兴，误国从初恨老秦。十六州归仍遗虏，百馀年事语谁人。出师表在今如昔，坠泪碑存旧似新。江水江花岂终极，风光一任转青春。"}