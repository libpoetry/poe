{"id":"739051","title":"长女适郑示诗三章 其三","dynasty":"清","author":"程襄龙","text":"婿也予之徒，九岁侍函丈。翼翼而油油，淳质及蒙养。熏陶十年深，端士早心赏。命志迥不凡，为文谢浮响。岂徒青云器，卓有古贤想。昔者桓少君，鲍宣乐偕往。所贵在同心，高风千载仰。贫富虽易位，斯意良可仿。娶妇娶和柔，嫁女嫁倜傥。二语本邵坤道善承天，诸福载应广。"}