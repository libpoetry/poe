{"id":"621747","title":"秋日燕邸咏怀十诗各系以题 其三 闭门","dynasty":"明","author":"郭之奇","text":"心迹两无营，独坐何萧散。门外少高车，清晨容栉盥。徐徐正冠襟，缓步宜孤馆。虽然束带稀，秋风戒裼袒。閒人亦有课，吾性本多懒。草玄友杨雄，运甓师陶侃。禽鸟来空庭，时复为恳款。空庭出层霄，随意烟云满。置身清寂中，人世谁长短。于我求达生，梯荣当立断。万事难并欢，昔闻今岂诞。闭门远风波，世道能坦坦。"}