{"id":"1189173","title":"贻余处士","dynasty":"唐","author":"储光羲","text":"故园至新浦，遥复未百里。北望是他邦，纷吾即游士。潮来津门启，罢楫信流水。客意乃成欢，舟人亦相喜。迟迟菱荇上，泛泛孤蒲里。渐闻商旅喧，犹见凫鹥起。市亭忽云构，方物如山峙。吴王昔丧元，隋帝又灭祀。停舻一以眺，太息兴亡理。秋苑故池田，宫门新柳杞。我行苦炎月，乃及清昊始。此地日逢迎，终思隐君子。莫言异舒卷，形音在心耳。"}