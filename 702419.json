{"id":"702419","title":"和许侍御李节推登九华山诗韵二首","dynasty":"明","author":"程敏政","text":"遥揖山灵感物华，翠微深处欲移家。千峰列戟疑无地，一涧浮春忽有花。世外丹青开栋宇，空中鸡犬隔烟霞。归装尚橐宫衣在，村酿犹堪几度赊。细从云外数奇峰，九朵芙蓉翠万重。月上老猿攀石葛，雨晴驯鹿卧沙茸。谪仙诗重天池锦，霸相身惭雪涧松。玉洞秘函无恙否，他时容启绿苔封。"}