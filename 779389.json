{"id":"779389","title":"浪淘沙慢 久不接云姜信，用柳耆卿韵","dynasty":"清","author":"顾太清","text":"又盼到、冬深不见，故人消息。况当雪后，几枝寒梅，绿萼如滴。对暗香疏影思佳客。细思量、两地相思，怕梦里、行踪无准，各自都成悲戚。无极。九回柔肠，十分幽怨，几度写付宫阕，鸿雁空延伫，虽暂成小别，也劳心力。回首当初，在众香国里花同惜。恁无端、寒来暑往，天天使人疏隔。知何时、共剪西窗烛，万千言与语，叨叨向说。却还愁，说不尽、从前相忆。"}