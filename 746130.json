{"id":"746130","title":"海鸟","dynasty":"清","author":"祁寯藻","text":"海鸟曰爰居，远巢西海西。如何九万里，翩然鲁郊栖。将毋风为菑，中道胡不迷。古者雉獒贡，思患防端倪。异哉臧孙智，曾不故府稽。一朝钟鼓飨，渐及弊与圭。初筵尚震骇，久乃甘如锑。楼台蜃市旁，出入干虹霓。海鸟非一族，同居情则睽。箕斗天汉高，乌鹊桥梁低。织锦能几何，报章终日徯。天风吹海水，青冥安可梯。午日今再中，为语桃都鸡。"}