{"id":"1108804","title":"神君歌十首","dynasty":"宋","author":"刘克庄","text":"幽明虽异趣，追远岂殊哉。隐隐闻箫鼓，神君尚冢回。草市鱼虾贱，园家芋栗肥。一城空巷出，万烛送神归。樵苏出林看，士女拥途迎。要识神通趣，年年此际晴。狙裹周公服，优蒙孙叔冠。无论騃儿女，神亦被渠瞒。武当并灌口，闻说燬于兵。独有东南远，人神尚太平。村乐殊音节，蛮讴欠雅驯。老儒无酌献，歌此送迎神。往昔扬州市，神仙爱夜游。夜来灯与月，不忝小扬州。泮涣舞雩乐，欢呼祀蜡忙。且记童子咏，莫管国人狂。乱离无醉者，有则以为祥。惭愧生平世，人人在醉乡。鼕鼕街鼓动，寂寂市声稀。祭罢社人散，老巫怀肉归。"}