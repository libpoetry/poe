{"id":"1119054","title":"次韵何子温祈晴二首","dynasty":"宋","author":"陈师道","text":"夜半风回雨脚收，万家和气与云浮。萧条寒巷荒三径，突兀晴空耸二楼。胜日登临轻一醉，下乡昏垫肯同忧。江空峡响鱼龙落，尽放青青极目秋。九虎当关信不传，烧烟才上已回天。驱除雾雨还朝日，畜缩涛波复二川。夺目光华开秀句，堆场藁秸验丰年。从今更上中和颂，少费将军九万笺。"}