{"id":"796683","title":"金缕曲","dynasty":"清","author":"顾贞立","text":"对月能闲坐。似空山、更寒人静，云淡烟锁。道甚新春愁绪减，依旧寂寥无奈。谁领略、满城灯火。看遍小屏风上画，只梅花、清瘦还如我。邀素月，成三个。韶光一瞬随风堕。正消停、幽兰香里，罗浮梦左。睡鸭频移瓶注水，便是长宵功课。垂纸帐、拥衾高卧。凤头微沉门静掩，又何心、问踏歌箫鼓。莲花漏，从头数。"}