{"id":"99209","title":"过建昌李野夫公择故居","dynasty":"宋代","author":"苏轼","text":"彭蠡东北源，庐阜西南麓。何人修水上，种此一双玉。思之不可见，破宅余修竹。四邻戒莫犯，十亩森似束。我来仲夏初，解箨呈新绿。幽鸟向我鸣，野人留我宿。徘徊不忍去，微月挂乔木。遥想他年归，解组巾一幅。对床老兄弟，夜雨鸣竹屋。卧听邻寺钟，书窗耿残烛。"}