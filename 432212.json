{"id":"432212","title":"浣溪纱四首","dynasty":"近现代","author":"李祁","text":"盛夏生寒亦一奇，人间隔夕换仙衣。湖山朝见是耶非。冷冷云明山水绿，离离叶动露珠滋。疑游阆院晓风吹。爱看风荷最绿时，飘零雨碎欲无丝。半湖青玉望风欹。山树倒涵愁绿重，莲衣坠影露红垂。不同秋色作寒姿。双桨无声入曲溪，压湖千树碧杨枝。冷香暗逐月痕筛。莲子玲珑圆自护，藕花荏弱断还垂。采莲遗藕不同归。小立长堤月满时，西楼曾记蹙如眉。辛勤夜夜有谁知。星斗迢遥山莫接，楼台明灭水中窥。此心此月共盈亏。"}