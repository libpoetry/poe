{"id":"1199232","title":"青骢白马","dynasty":"魏晋","author":"无名氏","text":"青骢白马紫丝缰，可怜石桥根柏梁。汝忽千里去无常，愿得到头还故乡。系马可怜著长松，游戏徘徊五湖中。借问湖中采菱妇，莲子青荷可得否。可怜白马高缠騣，著地踯躅多徘徊。问君可怜六萌车，迎取窈窕西曲娘。问君可怜下都去，何得见君复西归。齐唱可怜使人惑，昼夜怀欢何时忘。"}