{"id":"587447","title":"北山篇","dynasty":"明","author":"黎贯","text":"北山孤高凌紫氛，重峦叠嶂何絪缊。玄关九锁藏丹地，霞壁千重集绛云。中有三峰入参壁，悬梯织铁难登陟。上支天关回斗杓，下瞰沧溟奠鳌极。鸟道逶迤复几山，东望罗浮咫尺间。琳宫羽盖长寂寞，桂父芝童时往还。石梁巉岩不可越，六月阴厓积飞雪。白鹤朝翔珠树云，青鸾夜舞瑶台月。溪回径转接吾庐，暇日登临送日车。鍊药坛边逢玉铫，看棋石上阅金书。琅玕叶叶今应长，几度烟霄疲梦想。黄冠野服且归来，四百峰头恣来往。"}