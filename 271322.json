{"id":"271322","title":"绮寮怨·老眼看花如雾","dynasty":"现代","author":"吴梅","text":"老眼看花如雾，古怀零乱生。算小劫换了华鬘，听娇语乍啭流莺。吴宫齐云旧迹，伤心处战血馀暗腥。又半天画角高寒，重来似化鹤，人姓丁。遍地象箫凤笙，倾城翠袖，秋庭共拜双星。异国飘萍，有憔悴沈初明。依然太常歌吹，可梦影记东京。欢场怕经，旗亭待贳酒，招步兵。"}