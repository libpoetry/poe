{"id":"811950","title":"关右道中杂诗","dynasty":"清","author":"多隆阿","text":"征鞭且止莫频挥，徙倚车中望翠微。沿路细尘冲马起，随风轻絮扑人飞。驿旁列树因时补，水面残花何处归。芳草萋萋欣茂对，知他久已沐春晖。树大阴清鸟乱啼，一湾流水绕城西。当头云晦霞光暗，对面山高塔影低。既向街前寻寓所，又从壁上看留题。农人共说农工贵，想到前宵雨一犁。"}