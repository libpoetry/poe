{"id":"1204902","title":"摸鱼儿","dynasty":"元","author":"许有孚","text":"买陂塘旋栽杨柳，英雄颇识时务。老臣正欲彰君赐，未办万间风雨。安石渚。可无事争墩，吾自安吾屿。从人浪语，且雪后观山，灯前飞盖，不动剡溪趣。西湖梦，却要扁舟来许。何时命驾如吕。对梅浑是苏堤上，追和逋仙佳句。茶当醑。有佳客相过，刻烛论诗谱。因评近古。自昼锦归来，观鱼轩后，谁更问园圃。"}