{"id":"557025","title":"秋夜高伯宗徐汝思李伯承汪正叔张子畏沈吉来集赋得难字","dynasty":"明","author":"宗臣","text":"群公何处至，鸣佩各珊珊。系马秋云落，张灯夕吹残。宾筵惟首蓿，客赠有琅玕。月照千门白，星垂九塞寒。双鸿迷碣石，斗酒自邯郸。岂菊今逢紫，江枫昨忆丹。谁家龙出笛，吾计鹖为冠。蟋蟀尊前度，芙蓉句里看。吏情同去住，世路异悲欢。他日思瑶草，乾坤此会难。"}