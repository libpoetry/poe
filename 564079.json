{"id":"564079","title":"断藤峡","dynasty":"明","author":"孙承恩","text":"滩束江水急，一流忽旁分。断岸百尺馀，俨若辟两门。人言兹峡中，水势常崩奔。我来值冬日，水退露石根。徭人负深阻，巢穴蜂蚁屯。前闻肆屠劫，犬豕相狺狺。峡旁少行舟，过者敛精魂。惴惴畏其出，谁能问其津。昔年韩襄毅，曾兹建殊勋。朅来几何时，江路复荆榛。煌煌秉使节，旌旗耀江云。万里吾目中，犬豕何足云。"}