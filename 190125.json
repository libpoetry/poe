{"id":"190125","title":"送杜丞·鸭头未换秋豀绿","dynasty":"宋代","author":"李新","text":"鸭头未换秋豀绿，涨水吹沙乱泥玉。孤城雨过星斗稀，晓起为谁歌别贡。江皋人散空鸥鹭，飞截长烟断寒素。当年珠佩更悠悠，岸草黄花重回顾。细看锦囊诗字字，杜郎生得真男子。太尉国风偃如草，丞相家声清似水。八月凉风来，吹断浮阴云。风樯急转望中远，明日东苑生清芬。"}