{"id":"1123140","title":"题海陵寓舍四首","dynasty":"宋","author":"贺铸","text":"藜藿荒庭微径通，支撑破屋古池东。暮凉百燕抵突雨，昼静一蝉饕餮风。隐几敢希南郭久，移文方诮北山空。森然槐柳相差地，它日低回忆个中。近湿篱根歌蟪蛄，向明屋角网蜘蛛。黄葵紫苋雨张王，花蚊白蚁风驱除。辗转犹憎夏夜久，支离何堪春病馀。预愁还作旧年调，两眼京尘怀镜湖。倒障开窗面曲池，尘襟初喜豁然披。清风殊不去人远，明月端能与我期。鼓吹青蛙聊自喜，歌讴白鸟渐相欺。纷纷利害朝昏出，闭目忘言是住持。千里家园安在哉，羁栖犹喜占池台。酒非从事断年别，风是故人弥日来。黄鸟绵蛮紫椹熟，白鸥瀺灂绿萍开。颇知老子机心废，留得渠伊兴尽回。"}