{"id":"288614","title":"齐天乐·槐阴前度曾听处","dynasty":"现代","author":"袁思亮","text":"槐阴前度曾听处，泠泠又弦清晓。旧地重来，经年恨别，聊说伤高怀抱。风指颤袅。正新绿才圆，乱红初埽。到耳偏惊，甚时莺燕等闲老。烦君相警最苦，举家清似我，幽怨能道。捣练千砧，铿床万叶，和尽秋声更好。孤弹古调。笑热不因人，饮非求饱。满地斜阳，唤回尘梦杳。"}