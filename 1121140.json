{"id":"1121140","title":"挽方通判良翰","dynasty":"宋","author":"林光朝","text":"楼橹千重铁作门，不堪聚米更重论。居延岁月那相似，一听悲歌一断魂。得钱终日走燕寺，抱膝经年动越吟。想得长安西望眼，只应黄鹄见归心。达者渊明自挽歌，新坟数尺奈愁何。鸡林贾客无从问，收拾篇章有几多。九死穹庐我未甘，后来勿使陇西惭。明时节义多传述，柱下何人是老聃。"}