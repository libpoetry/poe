{"id":"753964","title":"王石谷山水","dynasty":"清","author":"周映清","text":"清泉百丈飞幽壑，茅屋人家隔丛薄。白云在水树在空，漠漠晴烟下寥廓。断鸿几点去无迹，黄叶一林寒欲落。斜阳何处认前村，隐见危桥傍山郭。先生画笔冠当代，八尺生绡气磅礴。不须平远袭倪黄，能以清空见镵削。秋窗对此足清胜，瑟瑟轻寒生绣箔。掩图不敢挂虚堂，恐有红尘一分著。"}