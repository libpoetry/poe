{"id":"950484","title":"谒华岳","dynasty":"宋","author":"宗泽","text":"杨赐岳所挺，严武金天晶。二子为时出，顾我非炳灵。维岳镇四方，气秀天骨青。巀嶭立千仞，力能产公卿。降神咏崧高，谶纬仍反经。取象到执圭，谲怪如洞冥。平生笑穷奇，立语心自惊。我质培塿耳，胸中固峥嵘。谁言华岳高，我山摩玉京。是中所包藏，丹碧参瑰琼。平居蛰云雷，飞雨溢四溟。此岂真有之，落笔纷纵横。发我文物秘，象渠膏泽倾。太华屹不摇，我山身载行。"}