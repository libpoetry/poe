{"id":"1050145","title":"和樊希韩解元","dynasty":"宋","author":"郭祥正","text":"君马一足病，琐琐阻行迈。况复梅雨天，坐卧不能快。空山无大脔，何以具君嘬。墙根采肥杞，湖漘买鲜鲙。开樽荐浊酒，高论幸忘惫。寸心拔茅塞，两耳抉双聩。文醇潜大和，诗险露幽怪。联吟极物象，君胜我屡败。东野久龙钟，多惭退之拜。奇才必自重，虽黜愈勿懈。卞璧未遇时，在璞岂能坏。鉴赏一日逢，青紫信如芥。君行且迟留，马病愿未差。贳衣亦何辞，庶用接嘉话。"}