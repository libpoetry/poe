{"id":"704714","title":"登资圣阁二首","dynasty":"明","author":"薛瑄","text":"梁苑清秋白昼閒，偶寻名刹扣禅关。百盘飞磴身遥上，千尺危阑手自攀。已见神游朝贝阙，便从羽化出尘寰。中天俯仰多时节，飒飒天风冷佩环。化人楼閤倚晴霄，大地山河极望遥。秋入淮黄波浩荡，云开嵩少影岧峣。九天沆瀣寒堪吸，八牖星辰近可招。十二曲阑浑倚遍，一襟凉思正飘飘。"}