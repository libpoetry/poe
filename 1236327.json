{"id":"1236327","title":"明安驿道中","dynasty":"元","author":"陈孚","text":"野鹊山头野草黄，野狐岭上月茫茫。五更但觉天风冷，帐顶青毡一寸霜。貂鼠红袍金盘陀，仰天一箭双天鹅。雕弓放下笑归去，急鼓数声鸣骆驼。黄沙浩浩万云飞，云际草深黄鼠肥。貂帽老翁骑铁马，胸前抱得黄羊归。风吹滦水涌如淮，十万雕弓饮马来。长啸一声鞭影动，金鞍飞过李陵台。"}