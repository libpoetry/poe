{"id":"635381","title":"留别同学诸子","dynasty":"明","author":"成鹫","text":"初别君，齐昌去。再别君，泷西住。去年支杖入罗浮，今年渡海随烟雾。远别四五回，暂别不知数。人生离合能几何，何况衰年各岐路。岐路今年忆去年，多谢长篇还短篇。寻思留语与君别，当时道尽今茫然。不可说，不可说，重阳九日黄花发。西风吹转只轮轻，直到南溟见孤月。"}