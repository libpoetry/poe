{"id":"282590","title":"念奴娇·春莫赴西湖，折园中海棠一枝，携随行箧","dynasty":"现代","author":"俞陛云","text":"小小茶樯，载绝代秾姿，慰侬离索。色界兜罗参破未，悄与仙鬟商略。楚峡春酣，梧台月迥，静掩都梁阁。关河遥夕，碧云幽梦难托。却忆深院明灯，鬟鸦侧处，碎朵钗边落。佩远天风珠衱冷，枉觅灵妃旧约。心苦抛莲，眉长怨柳，凝想屏山角。馀芳冉冉，水窗清伴羁泊。"}