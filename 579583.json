{"id":"579583","title":"东山居士为何良贵曲","dynasty":"明","author":"江源","text":"东山之地钟情灵，眼中景物兼赤城。老松倒浸石欲坠，小溪新涨桥已平。斯人爱此结幽契，偃仰十载无逢迎。心源落落饱六籍，词锋烨烨摧五兵。既非是甘泉石，又不为薄公卿，胡为久此岩之扃。信知我生皆有命，区区宠辱何足惊。一朝持铎乐安去，嗟哉吾道斯大鸣。君不见晋朝谢安石，幡然一起慰苍生。"}