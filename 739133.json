{"id":"739133","title":"天生桥","dynasty":"清","author":"高炳","text":"两崖临绝涧，微径垂一缕。中间横巨石，足可容百堵。凿空非人力，枝撑自太古。奔泉喷雪下，轰若雷霆怒。长天惨白日，六月失炎暑。平生轻波涛，三峡未足数。中流挥羽扇，啸咏狎飞?。迨兹翻凛然，顿觉毛发竖。勇怯亦何常，择地自可贾。因思昆阳捷，千载称光武。却笑李将军，徒夸射猛虎。"}