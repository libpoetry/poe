{"id":"824607","title":"水调歌头 游虎丘","dynasty":"清末近现代初","author":"傅熊湘","text":"莽苍一帆去，游兴惬奇怀。生公石上高踞，说法讲台开。休问当年霸业，剑气而今销歇，遗恨满蒿莱。顽石作人语，吾亦待君来。平生愿，供布袜，与青鞋。林泉千古风月，终竟属吾侪。多少英雄儿女，一例山丘尘土，短碣共长埋。欲绊飞仙住，江月酹余杯。"}