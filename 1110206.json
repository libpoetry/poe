{"id":"1110206","title":"生查子","dynasty":"宋","author":"吕渭老","text":"摊钱临小窗，扑蝶穿斜径。醉戏晚风前，吹乱连枝影。别来秋夜长，梦到金屏近。肠断一声鸡，残月悬朝镜。裙长步渐迟，扇薄羞难掩。鞋褪倚郎肩，问路眉先敛。踏青南陌回，倚醉开娇靥。今夜更同行，忍笑匀妆脸。双鬟绿发齐，多笑蔫红落。穿竹过西斋，问字时偷学。娇慵不惯羞，同倚阑干角。屈指数元宵，灯火堪行乐。"}