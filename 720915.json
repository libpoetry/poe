{"id":"720915","title":"水龙吟 杨花和东坡韵","dynasty":"明末清初","author":"尤侗","text":"美人满院红妆，绿珠忽向高楼坠。非云非雨，非朝非暮，一天春思。绣阁娇慵，厌他轻薄，重门深闭。奈偷从墙角，窣来窗畔，人前故眠羞起。可惜风流扫地，赖多情、青苔牵缀。生成薄命，飞来又被，鹦哥啄碎。一缕残魂，浮萍再世，去随流水。想深宫拾得，踏歌连臂，有人垂泪。卷帘但见飞花，何时开起何时坠。玉人如梦，随风游戏，几多愁思。为问章台，青青在否？宫眉应闭。剩蛮腰解舞，飘飖上下，还学三眠三起。分付雕梁燕子，好衔将、小巢萦缀。谢娘纤手，搓来捏去，团成复碎。忽地伤心，人间天上，落花流水。倩软绵堪拭，此中洗面，只馀清泪。谁家渌水银塘，凌波扶出霓裳女。天然素面，冰肌玉骨，暗香销暑。采向吴宫，画船相傍，盈盈解语。看碧天凉夜，风清月晓，长依白鸥为侣。几处红衣乱舞，翻嫌他、脂匀粉涴。蓬茅綦缟，铅华洗尽，淡妆偏妩。最恨西风，断魂憔悴，几番秋雨。叹随波败叶，飘零只滴，泪珠如许。"}