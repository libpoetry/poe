{"id":"696773","title":"瑞应白乌诗","dynasty":"明","author":"金幼孜","text":"圣皇端拱致雍熙，远贡祥乌自海涯。素质晶荧疑缀雪，奇姿净洁胜凝脂。藏辉雅称栖琼岛，映日还宜傍玉墀。幸际升平瞻上瑞，虞廷堪比凤来仪。仁鸟呈祥特赐观，玉阶抃舞集千官。霜毫一色逾瑶鹤，玉羽双明掩素鸾。五夜崇光生绛阙，清晨喜气溢朝端。吾皇福寿同天地，仰祝鸿图万世安。"}