{"id":"1128703","title":"和道士陈天隐","dynasty":"宋","author":"谢枋得","text":"明知儒道本同流，未了因缘不自由。紫府寥阳随念到，红尘辛苦几时休。精神常与天来往，躯壳不知谁滞留。穹壤岂无陆脩静，知君认得故吾不。岂不逍遥自乐真，世閒何地可容身？碧桃秋月原无物，丽日祥风只爱春。天上尽多知己友，尘中安得见心人。赤虬一跃蓬莱近，又恐丹邱有宿因。学道无魔道不成，神人得计是无名。光风自觉长潇洒，明月何曾有死生。早悟梅花难养性，何如福地别寻盟。梅花香里堪联句，莫笑人閒石鼎鸣。"}