{"id":"1228056","title":"送陈君礼之婺女兼寄徐仲礼","dynasty":"元","author":"李孝光","text":"陈公子，骐骥騊駼一日驰万里，珍怪生从渥洼水。不随众马仰秣刍，覂驾亦莫牵鼓车。陈公子，公起为我舞，我能为尔歌。古来豪杰不择术，萧曹刀笔终身多。身为国士足可惜，致主尧舜今如何？陈公子，努力富贵勉自强，白发坐见千丈长。邹阳枚乘焉足学，去学董子登贤良。读书未及无读律，脱令贫贱犹馨香。陈公子，我之故人柏台史，三年不得书一纸。鞭麟笞凤作官府，往往吹笙碧云里。芙蓉衣裾云锦褠，手夺天巧天孙愁。岂忆故人在下土，夜半短衣行饭牛。陈公子，我有《幽兰》《白雪》之古曲，不辞为我歌宿宿。有使东来即寄书，莫学故人忘我为。"}