{"id":"589891","title":"久旱伤稼岁事在夏一雨滂沱遂满皋落农人缔欢予亦喜万物之得所也用感行休缅然长谣不记赓韵","dynasty":"明","author":"林大钦","text":"二仪来和泽，百谷腾阳春。绿畴纷华滋，吾圃亦怀新。欣欣木向荣，交交鸟鸣春。登台瞩流云，临流浣衣巾。徙倚咏南风，飘飖款芳辰。得已聊一欢，岂忧贱与贫。大运自还复，群动悲兴沦。耕种移白日，怡然丘园春。俯仰奚所希，存亡任大钧。"}