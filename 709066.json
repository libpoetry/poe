{"id":"709066","title":"夏景初八十寿诗","dynasty":"明末清初","author":"朱用纯","text":"淳风委流波，去去何时复。赖有耆旧存，嶷然立颓俗。家学擅当世，弓冶递相续。早岁经术精，亦曾摧五鹿。剑光欲射斗，虹气还韫椟。青箱老平生，素心媚幽独。幼安务慈爱，太丘尚雍穆。息机观自得，齐物保无欲。何求三岛青，不羡双瞳绿。但凭仁寿理，耄耋犹朝旭。况复得象贤，再世联芳躅。既□龙虎文，岂向林泉伏。抚此乐事多，遥遥跻百福。斯晨进新醪，正值开黄鞠。却笑陶渊明，委心大化逐。犹羡草木姿，欲驻颓龄促。"}