{"id":"837701","title":"绮罗香·礼佛","dynasty":"清末民国初","author":"饶芝祥","text":"香水供花，宝光爇炷，一个蒲团趺坐。刬断情根，自理六时清课。搜梵筴、佛号千声，击禅版、斋粮几颗。最难忘、身被慈云，稽首皈依到莲座。松龛自在清净，一任参禅入定，非心非我。绮语消除，肯堕叶娘口过。大解脱、一笑拈花，真圆通、三生结果。问何时、响动风幡，人天同印可。"}