{"id":"761501","title":"戚氏","dynasty":"清","author":"况周颐","text":"倚珍丛，落日搔首海云东。锦织鸾情，粉含蛾笑，总愁侬。玲珑。占春工。酥搓蕊破一重重。绿华旧日吟赏，驻马何似少从容。阆苑环佩，琼林冠冕，后尘五等花封。算神州载得，西指槎远，何处相逢。说与俊约仙蓬。江树玉秀，绮绾岸双通。餐英侣，饭抄霞起，饼擘脂融。吊惊鸿。画舸泪雨，繁花烛转，记省番风。殢莺浪蝶，岛日町烟，眼底著意妍浓。舜水祠环绕，凭香艳绝，映带贞松。怪底星幡未改，付花狂、絮舞暗尘中。剧怜画省翘冠，翠娥亸鬓，春好人知重。甚醉乡、容易韶华送。风雨横，多少残红。剩倦吟、暮色帘栊。又芳节，茜雪照春空。作神山梦，琼枝在手，俯瞰鱼龙。"}