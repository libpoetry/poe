{"id":"1107794","title":"次韵东坡蒲涧寺","dynasty":"宋","author":"白玉蟾","text":"满山红白福桑花，蒲涧深中尽可家。景泰得泉从卓锡，安期种枣说成瓜。岂无仙化羊如石，尚有书踪壁似鸦。一饭招提共僧语，法华经里问牛车。陈踪行览寺门前，自取椰瓢酌冷泉。山下果然无白地，洞中尽自有青天。更谁识得安期事，且去参他景泰禅。冠盖如云自来往，如今何处有神仙。"}