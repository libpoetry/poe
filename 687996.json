{"id":"687996","title":"丹霞十二绝 半山亭","dynasty":"明","author":"成鹫","text":"百城烟水总波波，一个閒人此地过。莫道閒忙分各半，上山人少下山多。玉台频上不辞劳，晴雪和花拥毳袍。紫石碧栏行坐稳，下方遥见谓孤高。天空云海捲松涛，独往不知山路高。百尺竿头谁进步，一门深入属吾曹。一峰南面众流清，半角山光尽向明。薇蕨不留夷叔去，萧条古道少人行。千松千竹倚千岩，一石一泉成一庵。尽道乘龙人去后，片鳞留影在山南。般若虚舟列百珍，片帆无恙度迷津。而今法海波涛静，犹忆当时秉舵人。拟学飞仙念已灰，御风半月未归来。老僧平地行偏稳，踏上丹梯日几回。一半蹲鸱出懒残，炉头珍重许分餐。榻边恰好容高卧，莫作南山泽豹看。月窗半榻枕松筠，石上花开几度春。山色不殊春梦觉，觉时依旧梦时人。芳泉影里添千个，连璧堂前列万竿。更把双松比孤竹，岁寒争羡弟兄难。更上一层山外山，茶烟如缕出重关。老僧记得同游约，缚竹悬梯待客攀。龙尾招呼龙爪闻，下山十里又逢君。何年突出拿空手，攫取丹霞一片云。"}