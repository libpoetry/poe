{"id":"215361","title":"望晼山马上作","dynasty":"宋代","author":"王安石","text":"恆天青郁郁，千峰互崷崒。放马倚长崖，烟云争吐没。远疑嵩华低，近岂潜衡匹。奚为鲜眺览，过者辄仓卒。吾将凌其巅，震荡睨溟渤。旁行告予言，世孰於此忽。邃深不可俯，储藏尽妖物。踊跃狼虎群，蜿蜒蛇虺窟。惜哉危绝山，岁久沉汨没。谁将除茀涂，万里游人出。"}