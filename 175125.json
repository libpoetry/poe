{"id":"175125","title":"感白发·儿时坐涧石","dynasty":"宋代","author":"刘子翚","text":"儿时坐涧石，散发如浮烟。风惊绿鬅鬙，意谷凌飞仙。那知二毛见，倏忽到老边。蒙纱犹铲彩，猎鬓强呈鲜。星星傥未已，遂恐华吾颠。骑省叹遇合，郎潜感迍邅。万古寄一辙，长歌悲昔贤。流光不假借，志抱何由宣。余龄事可知，已矣宁非天。穷通各有待，憔悴孰使然。凄其槁梧畔，惕若明镜前。灵膏讵能涅，{左女右蓐}拂事可怜。惟应幽室处，一猛放万缘。尝闻卫生要，心白发自玄。"}