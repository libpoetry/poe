{"id":"860116","title":"二月朔日得诗二十六韵","dynasty":"宋","author":"王迈","text":"二月方书朔，新晴景物饶。今春添一闰，是月始元朝。一枕初回梦，千官想正朝。横鱼金系带，鸣骑玉为镳。归第无馀事，流风竞贵骄。歌翻羯羊鼓，舞衬凤凰箫。烂醉东西玉，争妍大小乔。湖山行处乐，日月暗中消。轩冕吾何羡，巾车隐者招。林泉供啸傲，杖屦足逍遥。砌笋和泥掘，盆花引水浇。酒炉衣可准，茶灶火频烧。冷眼蛾投烛，灰心鹿覆蕉。惯分田父席，懒折督邮腰。翻阅书连架，赓酬诗满瓢。只知贫亦好，未觉兴无聊。所恨黄巾炽，能为邻境祅。四郊群啸聚，十室九焚焦。旧腊月亏蚀，新年地震摇。台占频告异，涂说荐兴妖。带甲多沦没，抽丁困役徭。备防家买剑，巡逻境鸣刁。恶少锋尤烈，渠魁首未枭。豺狼行逐逐，鸿雁羽翛翛。欲诉闾阎苦，其如魏阙辽。太平何日见，读报恼孙樵。"}