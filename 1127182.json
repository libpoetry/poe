{"id":"1127182","title":"王岐公挽辞","dynasty":"宋","author":"黄裳","text":"世事今朝了，天阍昨夜开。自当骑鹤去，谁更作霖来。宝座扶初日，灵光落上台。管弦空怅望，重盖几时回。贰车登第日，秉轴盖棺时。未掩西陵土，先埋上相碑。白麻人已化，黄壤客空悲。岁晚林间趣，归侯想恨迟。鼎味难求和，龙髯忽许攀。应随先帝仗，已立太师班。人散沙堤悄，恩收客馆閒。风神岩兢秀，千古画图间。富贵风波静，文章态度清。有缘登相府，无日出都城。彝鼎垂行止，金珠照死生。百年留不住，广阜暮烟横。"}