{"id":"700248","title":"题孙良辅所藏小景四幅","dynasty":"明","author":"顾清","text":"野桃山杏各乘春，多事刘郎为怆神。六百年来只如此，一番花老一番新。坛杏无花到水莲，中间辽阔二千年。窗前风月湖边景，只恐丹青未易传。欲出未出峰顶月，将栖不栖林杪禽。曾踏长安软红土，方识幽人此夜心。旧识襄阳孟浩然，蹇驴冲雪据吟鞍。老来自怯溪桥滑，便作林逋一样看。"}