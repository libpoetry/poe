{"id":"755216","title":"思亲一首寄呈大姊","dynasty":"清","author":"刘汝藻","text":"秋雨兼旬久，水溢芙蓉塘。芙蓉波淼淼，别绪与之长。昨梦游九峰，严亲劝加觞。慈帏欣促坐，笑语殊未央。醒来一叹息，落月满屋梁。忆昔别亲时，牵衣断人肠。提挈荷亲恩，镂骨深未忘。凉秋届九月，节序记白藏。空庭木叶脱，微风发清商。霜威搜北窗，露气侵西廊。亲年已垂耄，晓寒袭帷裳。远别心耿耿，含悲泪浪浪。伯兄登龙门，仲兄贡玉堂。膝下更无人，谁为感冰鲂。幸赖吾姊贤，差能奉壶浆。云间足珍味，鲜肥产江乡。泖湖风浪阔，鲈鱼巨口张。更兼华亭舍，莼菜绿含芳。甘脆粗足供，所愿亦已偿。我今隔梁溪，《陟岵》心所伤。愿亲赐尺书，河鲤遥相将。潮落薛淀湖，烟波浩茫茫。"}