{"id":"1077662","title":"过渊明故居","dynasty":"宋","author":"李纲","text":"舍棹湓浦城，税驾柴桑里。缅怀靖节翁，衡宇兹避世。乞食虽甚贫，折腰肯为米。陶然傲羲皇，独得醉中意。三径不愿馀，五斗聊自诔。优游晋宋间，俯仰无可愧。若人骨已朽，凛凛有生气。斜川尚环流，层城亦秀峙。如何高世士，庙貌乃颓圮。谁将一觞酒，荐此菊与杞。朗咏归来辞，感叹成坐起。"}