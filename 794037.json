{"id":"794037","title":"画竹引赠朱白民","dynasty":"清","author":"黄毓祺","text":"长风从天来，吹我魂飞飞。飞飞上谒天帝居，天帝问我何所欲，不愿为人愿为竹。天帝笑曰：咄哉黄生，无乃太痴。竹有何好，而尔愿之。我不愿截为竿，洞庭日暮淇水寒，大鱼小鱼惨不欢。我不愿截为杖，雷霆冥冥云荡荡，化龙君山之湖上。我不愿截为箫，吹之一曲淩紫霄，凤兮凤兮不可招。我亦不愿王家阿猷肩舆造我下，主客不具神潇洒。临风箕踞指我云，何可一日无此君。我亦不愿娥皇女英哀哀攀我泣，重瞳驭遥叫不得。烟深水阔愁云迷，使我至今血泪秋淋漓。朱白民朱白民，愿伊为我一写真，貌我形似兼精魂。所以愿为竹，不愿复为人。"}