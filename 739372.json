{"id":"739372","title":"春夜苔花馆听杨天益弹琴","dynasty":"清","author":"查礼","text":"戚戚复戚戚，空阶夜岑寂。山人抱琴同月来，月光入户琴声哀。起如十二峰头云乍散，孤猿三叫悲肠断。止如十八滩头水潺沄，落雁一声念离群。我琴无弦桐梓绿，化作孤生嶰谷竹。感君慰我良宵愁，更奏人间离别曲。吁嗟乎！山人尔琴诚太悲，慎勿再弹《乌夜啼》，慎勿再弹《雉朝飞》！"}