{"id":"1114042","title":"入江西境先寄诸季二首","dynasty":"宋","author":"李纲","text":"闽山行尽碧巉岩，稍见川原云木参。万里瘴岚来海外，一溪烟水到江南。故人邂逅端如梦，世事纷纭未易谈。铸印墩头家渐近，秋风归骑亦骖驔。征途诘屈避兵戈，叹息劳生可若何。却把蘧庐作安宅，每闻铙鼓辄悲歌。候门稚子鹤立久，浮海先生霜鬓多。可惜光阴四寒暑，只于来往与销磨。"}