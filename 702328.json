{"id":"702328","title":"先忠烈王遗迹十二咏 射蜃湖","dynasty":"明","author":"程敏政","text":"青草湖阴路，神人迹尚留。雕翎方出彀，蜃气不成楼。乱石滩声急，连村树色稠。英魂知不散，时向此中游。湖上妖氛灭，山前吉兆开。黄冠离水府，白石定泉台。墓碣龟仍在，冥仪兽半推。年年寒食雨，时见远孙来。棚木长千尺，蜿蜒距水涯。皴皮躔荇带，老色映蘋花。雷雨春惊蛰，星河夜汎槎。渔舠莫轻近，神物此为家。壮士昔登台，乡兵取次裁。鸣鼙催阵起，吹角召军回。旧事传遗老，荒台没草莱。至今风雨夕，犹讶战声来。荷锄方出郭，徵诏忽临身。问吉占田具，祈灵拜水神。风云曾得意，溪壑自生春。伫立长桥下，悠悠迹未陈。山前收战后，洗马向晴波。髀肉加鞭久，腰痕受箭多。敌兵愁弃甲，征戍喜投戈。旧迹无寻处，沙头剩绿莎。空山崖石上，羽镞半留形。鸟过不敢下，苔封疑有灵。子孙传野史，守令刻新铭。亦有南开府，忠勋继汗青。勤王初受命，仗剑即登坛。左袒人争奋，中兴事不难。令岩朱雀帜，盟重白鸡盘。想像临戎处，荒山草木寒。将军本龙种，居处化渊中。变态时常见，真游路不通。渚宫随烛显，海市向阳空。不是多遗爱，人争说相公。嘉木何年种，巃嵷护古坟。蛇皮斜溜雨，龙角上排云。手植传乡土，神游隔世氛。子孙今万派，冠佩日纷纷。结坛嘉树下，村赛鼓逢逢。老稚冠裳杂，鸡豚俎豆丰。灵旗朝送雨，神马夜嘶风。自是阴功厚，年年配社公。立孤人去远，孙子更流芳。忠节高千古，神功被一方。旧祠传异代，新爵换真王。何幸南归便，焚香拜寝堂。"}