{"id":"1105976","title":"冬日金陵制幕书事","dynasty":"宋","author":"王同祖","text":"督制堂堂两重臣，驻师移府夹江滨。资粮屝屦多多办，更有舟车乞与邻。官军闻说定庐州，破虏功成一滴油。智勇功名付元凯，王三锡命到康侯。城中守将方投死，阵面将军已卖降。版筑纷纷成底事，那知靠后是长江。薄晚官军得胜归，家家户户挂旌旗。阵前纪律明于日，师入城来半不知。三五同寮出幕迟，公馀终日意怡怡。归来又被梅花恼，拨冗铜彝插数枝。"}