{"id":"34741","title":"献中书张舍人","dynasty":"五代","author":"李中","text":"仙桂从攀后，人间播大名。飞腾谐素志，霄汉是前程。持宪威声振，司言品秩清。帘开春酒醒，月上草麻成。丹陛凌晨对，青云逐步生。照人裴玉莹，鉴物宪陂明。下直无他事，闲游恣逸情。林僧开户接，溪叟扫苔迎。煮茗山房冷，垂纶野艇轻。神清宜放旷，诗苦益纵横。余刃时皆仰，嘉谋众伫行。四方观启沃，毕竟念孤平。"}