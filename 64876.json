{"id":"64876","title":"白云海·山中山中白云深","dynasty":"明代","author":"卢熊","text":"山中山中白云深，丈人看云悟云心。挂冠笑傲白云外，结楼面势西山阴。琼户璇题玉为牖，朝暮白云栖拱斗。下视醯鸡瓮里天，车如鸡栖马如狗。昆仑方壶图画里，长风吹云海波起。青鸾白鹿满芝田，目送归云心似水。惭予执笔此操戈，暮下驰驱将奈何。雨雪沾衣去家远，寒谷正待嘘春和。此身如云等飘絮，日夜归心水东注。负郭能分二顷田，我亦还依白云住。"}