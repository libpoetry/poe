{"id":"700445","title":"九日同太宰严公城西汎舟二首","dynasty":"明","author":"顾璘","text":"九日江门芦荻秋，登高何似汎兰舟。城临曲水天河转，地接仙台苑树浮。佳节壶觞随酩酊，上公轩盖倍风流。迂疏独笑陶彭泽，漫插茱萸亦满头。兰桡东荡曙烟开，菊斝西冲落照回。夹岸山岚飘几席，绕城波色动楼台。都人节序遗风旧，词客秋吟发兴哀。偃仰皇州多胜槩，挥毫何以继仙才。"}