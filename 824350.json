{"id":"824350","title":"金盏子 姚少师为中山王作画卷","dynasty":"清末近现代初","author":"徐树铮","text":"风雨龙飞，望蓟门烟树，九边雄阔。鹅鸭起军声，偏天道民心，老僧能说。那知画里功名，早虚空飘忽。更休问，金陵大功坊畔，柳花如雪。销歇。吊勋阀，揩醉眼，纵横王气竭。无人愿骑战马，难重遇，天生病虎侠骨。坐看万里江山，祗春风鹈鴂。朝寒悄，谁管细雨侵帘，燕子愁绝。"}