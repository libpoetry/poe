{"id":"571982","title":"花朝日伯修初度","dynasty":"明","author":"袁宏道","text":"红花点点灼青树，开尊正值花无数。不知庚甲是何年，但道桃花开几度。玉堂署里课葵蔬，鸳鷟池边领鸥鹜。新年诗兴更勃勃，墨汁淋漓染绢素。惊雷忽发万山芽，俊鹰陡落平原兔。一束牛腰足自骄，九陌飞尘何所慕。花下兄弟睦州禅，梦中烟月油江渡。拟把天竿随丈人，不向天家作师傅。"}