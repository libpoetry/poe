{"id":"409046","title":"夜发五丁峡","dynasty":"近现代","author":"严雁峰","text":"嗟予抱璞心，空有崎岖泣。饮流病骥颠，溪雨头面湿。红瘦寒驿灯，奇石森鬼立。汗倾何沮洳，窅窊深峡入。霜浓砭骹胫，我前虎呼吸。怆然想五丁，尔墓恶枭集。胡为拔山勇，甘割己岩邑。一夫血气私，遂令国呜唈。金牛女乐涎，千载焚身急。夜萤悯劳人，孤光照危级。局步褒斜尽，晓见群羌揖。"}