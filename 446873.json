{"id":"446873","title":"金缕曲    谒荆轲塔","dynasty":"当代","author":"蔡淑萍","text":"突兀高塔出。势崚嶒、荆轲山上，傲然孤立。荒径不修人行少，草色春来未碧。残旧损、风催雨逼。一抹淡烟村落远，看纵横、阡陌真沉寂。踯躅久，日之夕。似闻飒飒西风疾。正悲歌，萧萧易水，座中皆泣。壮士头颅酬知己，或曰原非为国。叹后世、轻讥苛责。不解此塔凭谁造，岂二千年前丹之迹？除暴虐，是为德。"}