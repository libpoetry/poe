{"id":"416939","title":"石州慢 其二 怀人有梦，寄慨无方，再和东山。","dynasty":"近现代","author":"詹安泰","text":"古垒浮烟，丝雨弄寒，帘捲风阔。波娇鬓袅年华，玉蕊羞同攀折。星移物换，看渐瘦损围腰，明朝知是风还雪。千浪早流红，奈狂情难节。花发，酒船箫鼓，曲院歌镫，暗伤离别。牙板停裁，过耳猿砧凄绝。密期还怪，未共妙笑鸳衾，新来底事肠千结。梦破一江天，又窥人东月。"}