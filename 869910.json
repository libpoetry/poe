{"id":"869910","title":"景仁将归颖昌辄为诗二十韵纪赠","dynasty":"宋","author":"司马光","text":"秀发西南美，挺生河岳灵。雕龙蔚文采，老鹤瑩仪形。落笔高时隽，飞緌侍帝庭。英声轶云汉，远势击沧溟。苦节专忧国，嘉谋每据经。温虽比圭璧，直不避雷霆。道胜轩裳薄，神和气体宁。忠诚怀畎亩，乐事寄林坰。藻鉴评随月，过从德应星。苦吟金出矿，确论木衔钉。贱子叨流辈，高风仰典刑。巨川容滴水，馀景借流萤。久别眉俱白，重来眼更青。淹留弦与晦，游集醉还醒。有酒须相就，无歌不共听。奇花喧夕市，叠鼓咽春亭。扬袂行辞洛，回车去望陉。往还天表雁，离合浪间萍。异日期同传，穷泉约互铭。古今难得事，交分保颓龄。"}