{"id":"271587","title":"高阳台·伯兄听雨不寐元韵，与仲兄和之","dynasty":"现代","author":"吕景蕙","text":"静夜帘栊，薄寒庭院，罗衣不耐更深。乍断还连，料应洒遍花阴。孰教清漏添如许，一声声冷透诗心。到天明，无限廉纤，无限萧森。偶然试写巴山句，奈频番剪烛，苦未成吟。却忆横塘，荷衣零落难禁。小楼曾祝春无恙，润苍苔旧径堪寻。恨残更，尽力将愁，压上罗衾。"}