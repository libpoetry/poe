{"id":"134326","title":"又和并寄杨乐道十二韵","dynasty":"宋代","author":"司马光","text":"圣主乐忠谏，曲从如转圜。玉色粹阳春，至仁生自然。所惭群臣愚，无以称开延。贱生何为者，侧足青规前。顽石不可鍊，安能补高天。狂简昧大体，所依官长贤。有如骖这靷，左右随周旋。庶几助山甫，衮职无尤愆。缅思老成人，阻亲函丈筵。岂不寸心劳，动为纆徽牵。何当执寿卮，跪起得差肩。相顾藐无期，瞻望徒愔愔。"}