{"id":"1106252","title":"寄延平史君马德大天骥二首","dynasty":"宋","author":"王迈","text":"日诵江干饯别诗，端平局面改嘉熙。调元金鼎人黄发，宣化朱轓君白眉。否泰从来更代禅，乾坤此去愿平夷。狂生迂阔真无用，饱饭山中倒接䍦。君正青春我鬓丝，春闱旧梦是耶非。九方皋马分明瘦，百里奚牛自在肥。欲去寻盟谈缱绻，又愁钩党起几微。乘车戴笠俱随分，怀美人兮心奋飞。"}