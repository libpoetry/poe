{"id":"157780","title":"蜡梅咏·蜜蜂数日不出衙","dynasty":"宋代","author":"舒岳祥","text":"蜜蜂数日不出衙，将谓冻蛰无生涯。今朝起看后园树，总将蜜蜡衔为花。香作蜜香色蜡色，花瓣分明是蜂翼。不是案头乾死萤，不是营营蝇止棘。朝阳熠熠泛崇光，黄露溶溶蜜满房。柔梢不入婵娟鬓，道韵偏宜冷淡装。与梅同时唤作梅，风味甚似枝葩非。若将形色定品格，何得江珧比荔枝。"}