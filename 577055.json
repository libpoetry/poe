{"id":"577055","title":"陈士初母贞节诗","dynasty":"明","author":"陈琏","text":"吴中有陈氏，诗礼著家声。相彼绿水居，犹如德星亭。有美如诚翁，文艺夙驰名。早赴玉楼招，不及享修龄。夫人属盛年，抆泪抚其婴。空闺鸣机杼，孤灯影茕茕。旦暮示慈训，遗孤幸有成。喜能绍箕裘，孝行尤足称。诸孙亦秀发，文采丹凤翎。节义有丰报，如穫必于耕。是家天所祐，和气盈门庭。旌书自天下，恩光被里闳。峨峨贞节门，华表高峥嵘。因为贞节篇，庶以扬德馨。"}