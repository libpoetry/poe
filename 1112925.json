{"id":"1112925","title":"舟中","dynasty":"宋","author":"张孝祥","text":"扁舟东去几时还，身寄云涛泱漭间。一夜橹声鸣到晓，觉来满眼是它山。山围平远水浮天，目送归鸿落照边。好趁新年酿云液，归来犹及牡丹前。乱山深崦小蹊斜，野水微茫浸断霞。一笛晚风生碧树，始知林里有人家。南来北去祇纷纷，又过荆山一月春。笑杀风前桃李树，飘蓬犹作未归人。泊船江口夜深深，月傍蓬窗照浅斟。隔岸渔灯半明灭，不眠空有故人心。"}