{"id":"712618","title":"水岩双砚歌柬药亭","dynasty":"明末清初","author":"陈恭尹","text":"玉则美矣磨于物，砺能磨物粗其质。其温如玉润可磨，端溪紫石真无匹。唐家中叶始得名，宋坑宣德已云精。石工斧凿越江底，耳边仰听闻涛声。蛇行鼠穴日益下，燃膏不借三光明。琼浆玉髓恣求取，青花蕉白如脂凝。水岩擅美匪自古，依稀记得明崇祯。与君两砚本一石，当时割玉为双璧。分藏箧笥三十春，往往兴云成五色。为君不胫走文章，为君得路通仙籍。笔飞墨舞信有神，载事纪言世谁敌。共形岂复计菀枯，同调何常异肝膈。君不见干将莫邪出延津，为跃为潜各龙德。"}