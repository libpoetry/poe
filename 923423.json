{"id":"923423","title":"淮上喜雨联句","dynasty":"宋","author":"苏舜元","text":"江淮经岁旱，春暮忽然雨。乱点踰广津，散洒入原土。万物气稍苏，厉妖莫能聚。群山洗故尘，紫翠坐可数。昏如笼纤纱，媚若隐绀缕。碧瓦南崦中，重叠出迥睹。扁舟凌空飞，白鸟入烟舞。遥林动新滋，颜色若可取。碧草弄微芳，低昂欲来语。繁声过沙头，上下讴哑橹。浓澹新画成，快惬久病愈。念此时多虞，岂得岁少阻。焦心闵疲农，虚口待香稌。县吏事凶贪，气若解缚虎。惟于纵诛敛，乃能奋怒武。青天虽云明，疑不照艰苦。此时忽霶霈，知有神物主。不然诸苍生，性命委草莽。本蹶邦岂宁，皮去毛安附。歌此告巨公，行当视前古。"}