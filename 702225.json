{"id":"702225","title":"谒徐高士墓二章章十句","dynasty":"明","author":"湛若水","text":"蔼蔼东都季，群公青云器。耿耿陈窦心，时违势自踬。哲人方龙蛇，沉冥西江汜。下榻岂无论，栖栖欲奚俟。载诵厦木言，时之用大矣。严陵卧扶汉，段生偃藩魏。古来素业流，沮溺乃救世。我拜墓中人，伊人骨已蜕。我拜墓前木，此木栋梁器。载感厦木言，时之用大矣。"}