{"id":"468160","title":"分韵送夏副枢","dynasty":"明","author":"谢肃","text":"䧺蕃启吴甸，弊政咸更张。谓兹三边戍，节制须才良。夏公称国士，龙剑飞寒霜。遂膺副枢命，总戎向山阳。山阳控南北，淮泗驰其㫄。向来用武地，平芜连大荒。于焉分斧钺，誓欲清边疆。㩀鞍一踊跃，带甲俱慨慷。野战列步骑，舟师精且强。为王敌所忾，在处招流亡。均田给牛耒，肆耕淮海乡。坐令狐兔窟，化作禾黍场。兵农既足食，境内称小康。兴学属髦俊，出兵诛陆梁。匡济谅有在，可以绥四方。江枫照落日，马首行离觞。明朝度天堑，载旆风扬扬。"}