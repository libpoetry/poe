{"id":"467225","title":"即兴二首","dynasty":"当代","author":"陈振家","text":"寂寂苍株悬薜萝，萋萋青草漫岩阿。千山无语窈然好，一鸟弄声幽趣多。世上最忙唯蝼蚁，眼前大事只吟哦。无为之论信非谬，且借烟岑营我窝。判袂鮀江五度秋，纷华挹谢窜琼州。泥中濯足原无必，尘里看人谁与俦。丘壑情怀缘本性，庙廊经纬待名流。希夷之道诚吾道，林薮清和气象悠。"}