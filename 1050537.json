{"id":"1050537","title":"赠临江守范希远龙图","dynasty":"宋","author":"郭祥正","text":"倾盖相逢晚，开樽上小楼。感时心尚壮，欲语涕难收。神主方思治，英才悉应求。邦畿分使节，玉陛迩宸旒。温密亲闻诏，精忠屡献谋。养兵能足食，行县必宽囚。舜日期无尽，尧云遽莫留。鼎湖龙化影，银海雁沈秋。事毕身先贬，名高众所尤。一麾甘去国，千里谩承流。兄弟皆朱绂，双亲未白头。遭谗虽坎坷，安命亦优游。雪意饶冬暖，滩声奈客愁。须君作霖雨，终附济川舟。"}