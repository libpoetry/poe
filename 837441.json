{"id":"837441","title":"高阳台·自题河桥梦影图。光绪乙酉秋奉先太夫人柩附粮艘南归，于黄河北岸守候盘坝。重九前二夕有异梦，见元配何夫人布衣青鞋，翩然入舟，默无一语，旁置铜盘及白履一双。内兄少庵亦至，曰：妹夫喜也。余瞿然而觉。时族叔薇卿同舟，呼而告之，曰：殆有再生之缘乎。后属洪毅夫同年作图识之。终竟无验。余老矣，及泉相见之期日近，追纪其事，弥叹人閒泡幻真不可思议者。时戊辰七月","dynasty":"清末民国初","author":"夏孙桐","text":"碧海心长，稠桑影短，回思梦境无端。一语难申，惟余脉脉相看。玉箫猜拟重逢约，赚韦郎、到老凄然。剩尘纨。月黯河桥，画意荒寒。同谐吉兆终成幻，更履霜入操，承露移盘。翻覆沧桑，徒惊何世人閒。白头今日如仍对，怕鸱夷、料理都难。只魂牵。先垄松楸，江上青山。"}