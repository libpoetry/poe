{"id":"349884","title":"新雁过妆楼·新洲怀古","dynasty":"清代","author":"曾廉","text":"仰首青冥。兴亡事、如何杳昧无凭。狼吞豕突，名士对泣新亭。手挈江山还晋主，自来只有宋宁陵。那曾听。新洲鬼语，赤帝神灵。依然文加九锡，止燕秦乍定，草草还京。英雄割据，横槊尚有干城。未知何心宝祚，只俄顷、萧齐将代兴。叹瓜步、留佛狸祠在，社鼓声声。"}