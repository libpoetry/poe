{"id":"1123808","title":"送文叔入都兼简陈元龄周畏知文叔之弟华叔","dynasty":"宋","author":"赵蕃","text":"叔夜虽逃懒，元龙政坐豪。清谈尽名理，老句逼风骚。才大端难屈，时平敢自高。骅骝合鸾辂，斥鴳祇蓬蒿。落落初寮裔，英英桐树孙。科虽分进士，官亦到词垣。近例皆如此，兹行不在言。故人谁健在，为我谢陈蕃。松谷门无锁，迂斋席有尘。山林从寡伴，台阁政须人。才识思难弟，仪型想伯仁。诸公皆衮衮，老子自踆踆。"}