{"id":"683618","title":"閒居无事偶亿古人恒语成联者因以所感足之不论其合与否也","dynasty":"明","author":"王世贞","text":"何所闻而来，何所见而去。人自不关身，身有关人处。前不见古人，后不见来者。此事久已然，如何初涕下。兰以香自焚，膏以明自煎。昆冈一失火，顽石未闻全。我自用我法，卿自用卿法。卿法多爱憎，我法无生灭。莫言一种物，双名亦易晓。处则为远志，出则为小草。有情痴故佳，无情黠亦尔。琅琊王伯舆，终当为情死。人言阿龙超，阿龙故自超。济南一下语，北地不成骄。法护非不佳，僧弥难为兄。长安啖名地，语语兰芬生。有儿不明经，好读子与史。仲容已预之，卿不得复尔。解绶还神虎，买舟向吴会。冷如鬼手馨，强来捉人臂。"}