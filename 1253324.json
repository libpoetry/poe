{"id":"1253324","title":"次前韵饯张簿","dynasty":"元末明初","author":"蓝仁","text":"莫讶城南一再过，老怀无奈别离何。承恩未及瓜时代，善政犹存麦秀歌。此日功名扬旧德，当年经术亚前科。宾鸿去尽青天远，独立看云慷慨多。行人欲发重盘桓，一夜西风枕不安。仕止可师贤圣在，天亲休念别离难。松荒先陇宜秋扫，菊满东篱饫夕餐。翘首云中天万里，祇从南雁候书看。三献无瑕白发疏，春风到处善嘘枯。一杯又唱阳关曲，五柳还寻栗里图。秋思定随鸿共远，老颜真与鹤同癯。儿童赢得归舟快，囊里春衣典欲无。"}