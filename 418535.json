{"id":"418535","title":"浪淘沙慢","dynasty":"近现代","author":"丁宁","text":"夜堂静，霜明露槛，砌响风叶。哀柝敲寒未歇，残灯弄影欲灭。又肠断伶俜窥户月，似琼匣、鸾镜初缺。漫屈指浮沈廿年事。幽怀万千迭。凄绝，此情更向谁说。剩倚竹清愁飘蓬感，惘惘难自决。知泪也无多，和恨偏咽。倦魂暗结。寻旧吟，却化西园枯蝶。的皪钗莲珊瑚玦，繁华散、幻尘尽撇。逝波促、行人归意切。听长漏，一刻三冬。怎怨得，朝来两鬓飞轻雪。"}