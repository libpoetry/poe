{"id":"997331","title":"衡山","dynasty":"宋","author":"黄庭坚","text":"万丈融峰插紫霄，路当穷处架仙桥。上观碧落星辰近，下视红尘世界遥。螺簇山低青点点，线拖远水白迢迢。当门老桧枝难长，绝顶寒松叶不彫。才到秋初霜已降，每逢春尽雪方消。猥岩老衲针常把，度夏禅僧扇懒摇。雷向池中兴雨泽，鸟于窗外奏箫韶。游人未必长居此，暂借禅房宿两宵。"}