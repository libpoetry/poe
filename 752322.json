{"id":"752322","title":"林赞虞丈出守昭通过黔赠别 其一","dynasty":"清","author":"叶在琦","text":"长孺忠鲠臣，卧治典一郡。帝重二千石，择贤出邦宪。况轸边氓穷，宵衣廑清问。乌蒙硗瘠区，百产阙转运。比年累歉收，妇子乏馈餫。流亡入邻疆，风雪挟敝缊。颇闻今兹秋，可无颔顑恨。况又五马来，襦裤振贫困。吏人畏直声，屏息戢豪健。猺猓皆家人，睢盱听明训。政成召和甘，寒暑泯咨怨。春风苏枯壤，吹万有宏愿。崇朝天下霖，兴云自肤寸。姎徒岂敢私，俯首节旄建。实事副大言，乃不愧拜献。谁云儒术迂，卑之勿高论。"}