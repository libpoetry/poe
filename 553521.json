{"id":"553521","title":"闰九月王修撰直宅对菊分韵得喜字送其兄行敏","dynasty":"明","author":"王绂","text":"故人劳远来，所念在难弟。久别忽相亲，安能不相喜。况兹值闰九，黄菊正靡靡。掇英汎芳樽，时羞杂陈几。匪徒叙友于，簪缨集乡里。顾余忝同姓，相爱蒙见齿。意洽形俱忘，秩秩循有礼。既夕复秉烛，觞咏情难已。天伦固云乐，文会尤足美。明河转虚檐，零露袭华绮。众宾虽已散，迟留独未起。明发理归桡，离忧复兹始。"}