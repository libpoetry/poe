{"id":"501507","title":"次韵顾孟仁游云洞之作","dynasty":"明","author":"林弼","text":"端居感流序，跃马城东道。卉木竞华滋，山水政清好。于焉息尘营，聊复事冥讨。细泉响岩窦，幽禽啭林堡。凭高一长啸，坐觉天地小。登临二三友，况复富词藻。侧塞林中花，丰茸原上草。物情方向荣，乐事当及早。古来贤达士，阅世犹昏晓。岂无大药资，弱流隔蓬岛。所以日饮酒，愁肠顿如扫。忆昔雪斋翁，故山早投老。风磴游目多，云龛容膝少。人归山寂寂，空宇尘渺渺。念此重踯躅，凄然乱怀抱。人生若山水，繁沃倏枯槁。深谷尚为陵，大陆乃成沼。尘迹当焉如，而不终杂扰。浩歌振林壑，大白浮颢颢。毋令磊磈胸，徒自婴苦恼。沧波复东注，白日忽西倒。帝乡邈难期，征帆送飞鸟。安得凌风翰，肃肃升苍昊。"}