{"id":"702430","title":"谒范文正公祠二首","dynasty":"明","author":"程敏政","text":"广庭端拜一尘无，门外清溪点绿芜。三代伟人生庆历，千年遗庙托姑苏。浅夫敢窃先忧号，盛德还徵后系图。徽国陋儒空仰止，海峰高绝倚天孤。范家园脚步春风，皎日英标在眼中。银杏十围家庙古，玉粳千顷义庄丰。身当文正无双士，手授中庸第一功。却走画廊看翠碣，朱弦三叹忆欧公。"}