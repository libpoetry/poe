{"id":"1068820","title":"元龄招饮未果赴复以诗见促辄次其韵并呈景蕃","dynasty":"宋","author":"张扩","text":"主人剧风味，玉壶涵春冰。恶客费招呼，诗来委弓旌。两季复可人，名应处士星。请从狗窦窥，敢辱蒲轮迎。我昨占食指，似当尝鼋羹。平日口腹累，老穷尚蝇营。百花晓无迹，良辰况难并。虎头政病酒，渴肺怜江清。未知几百盏，浇肠诃雷鸣。归时戒被肘，会见金盆倾。"}