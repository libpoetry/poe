{"id":"1252659","title":"蹋鞠篇和铁厓韵四首","dynasty":"元末明初","author":"郭翼","text":"簇花小银云作团，双尖绣袜星流丸，金蝉束腰燕盘盘。燕盘盘，綵门下。第一名，齐云社。倡园小奴花个个，蹋鞠朝朝花里过，钗坠蜻蜓髻倭堕。髻倭堕，玉珑璁。倚娇树，双脸红。绿云草色光如苔，綵楼红扇相当开，美人淩波蹴月来。蹴月来，不堕地。袖回风，动罗袂。落花水流春满路，走红鞠鞠罗尘步，绣襦鸳鸯暖香雾。暖香雾，酒光狞。红映肉，太娇生。"}