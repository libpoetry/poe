{"id":"766895","title":"念奴娇 其四 癸丑正月梓女楷儿相继病殇赋此悼之","dynasty":"清","author":"俞士彪","text":"问天何意，竟珠沉玉碎，未消弥月。料是琼宫重谪下，做弄这番悲切。绣褓萦尘，金钱委地，庭下芝兰折。夜台迢递，可怜谁与提挈。犹忆病卧床头，娇啼宛转，似未甘长别。死死生生儿女债，青鬓渐生华发。玉树长埋，灵香不验，寸寸肠如割。高台欲上，寒猿又复啼血。"}