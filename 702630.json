{"id":"702630","title":"南行秋兴","dynasty":"明","author":"童轩","text":"皇华才咏出神州，泽国砧声已报秋。江上西风吹短发，天涯明月送孤舟。仲宣自笑贫犹客，李广宁知老未侯。世事悠悠何足问，且将吾道付沧洲。扁舟万里适南荒，行客惊秋觉夜凉。老去形骸空骏骨，忧来世路半羊肠。沙明蒲稗初含雨，月冷蒹葭已着霜。忽忆旧居青琐地，几回簪笔缀鹓行。鬓边华发几丝秋，老大心情不解忧。杜甫诗名空短褐，元龙豪气尚高楼。思家斜月三更梦，去国青山万里舟。壮志未销身尚健，几回灯下认吴钩。青山万里水漫漫，客里应知跋涉难。草木变衰秋露重，湖湘漂泊晚风寒。天涯有客如张咏，江左何人是谢安。绿发朱颜今改尽，可怜惟有寸心丹。"}