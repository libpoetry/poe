{"id":"721079","title":"雷峰寺","dynasty":"明末清初","author":"王邦畿","text":"望水幽情惬，逢山笑口开。悔将经岁别，喜及蚤春来。好鸟语高树，晴云照落梅。无烦修净土，是处迥无埃。劳生多可怜，于此得清缘。竹屋人心直，蒲团佛语圆。海潮鱼听法，松树鹤生天。相对此朝夕，禅心亦渺然。云林多逸兴，春色好登台。海气时疑雨，山形隐似雷。竹分閒地种，池拟向门开。日暮高松顶，西方一鸟回。古寺石桥边，桥边种木绵。三春花正发，一树火初然。欲问此何世，相看不记年。夕阳钟磐起，梵语出诸天。"}