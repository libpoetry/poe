{"id":"312853","title":"金缕曲·和浣桐秋灯话旧","dynasty":"现代","author":"刘蘅","text":"烟锁窟儿黑。正依依、沈思往事，百端愁集。忽听故人归故里，寻与重温砚席。念过去、光阴虚掷。一别十年多少梦，任浮沤、不肯留踪迹。心未老，鬓先白。珠玑堪比君词笔。写秋声、泠然幽籁，别饶风格。生我羸躯贫病里，药也医愁无力。这恨事、如何抛得。待到梅花消息近，剪香菘、沽酒吟春色。重话旧，忆今夕。"}