{"id":"1246075","title":"送普颜子寿赴广西宪幕","dynasty":"元末明初","author":"刘基","text":"离维荆衡南，逦迤走蛮徼。民风杂徭蜑，地势带蒙诏。迢迢商周前，风水绝纤窍。后王务广土，怀柔倚攻剽。羁縻非本情，疲痾复谁疗。大明侔日月，幽裔靡不照。化育之所加，欣荣及蓬藋。宪府绳百司，选择自廊庙。偏方异习俗，赋性实同调。培养自殊途，激扬贵知要。游凉溪上龙，鲰鱼困罾钓。高风吹霜鹘，缥缈集海峤。愿言崇令业，以继南国召。"}