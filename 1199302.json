{"id":"1199302","title":"八关斋诗三首 其二","dynasty":"魏晋","author":"支遁","text":"三悔启前朝，双忏暨中夕。鸣禽戒朗旦，备礼寝玄役。萧索庭宾离，飘遥随风适。踟蹰歧路嵎，挥手谢内析。轻轩驰中田，习习陵电击。息心投佯步，零零振金策。引领望征人，怅恨孤思积。咄矣形非我，物外固已寂。吟咏归虚房，守真玩幽赜。虽非一往游，且以闲自释。"}