{"id":"1137513","title":"岁在丙辰元日立春是时先人守当涂郡斋宾客云集皆用元祐八年东坡和王仲至秦少游诗故事所谓省事天公厌雨回先人笑曰天公省事今乃多事耶今三十有九年矣追念感慨小诗聊记当时笑谈之语","dynasty":"宋末元初","author":"牟巘","text":"忆昨姑溪岁丙辰，老仙元日去班春。当家句子频催客，省事天公却笑人。紫凤天涯今已老，泥牛岁首又还新。笑谈谁记当时选，独立东风倍怆神。"}