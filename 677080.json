{"id":"677080","title":"虎山踏月行示同游邹孟阳张鲁生","dynasty":"明","author":"李流芳","text":"灵岩脚下斜桥路，一路横拖山水去。秋风秋月几度来，风月关心旧游处。穹窿欲尽湖山开，落日闪闪青烟来。虎山桥头山色闇，明月迟我犹徘徊。凭桥东望遮山立，明月正向遮山出。遮山遮月不遮光，陆离宝气初离室。须臾山尖露半弯，突兀捧出黄金盘。四山苍然一水白，玉刻桥梁银作栏。吁嗟乎张生昔年与汝桥上行，虎山十年月再明。同游几人复谁在，乡月照我空多情。吁嗟乎邹子，子今真见虎山矣，虎山烟月竟何似。当年画出虎山时，桥上之人吾与汝。子兮子兮奈此良夜何，矶头夜深风露多。游人欲归残酒醒，试听中流踏月歌。"}