{"id":"710582","title":"婆侯戏韵效宫体寄侍御梁仲玉","dynasty":"明末清初","author":"邝露","text":"东粤古扬州，新年竞冶游。月规麋作镜，人叠綵为楼。百花装宝树，万舞杂名讴。逐电骄花马，垂星服幰牛。穗石神羊观，坡山古渡头。结友皆无忌，邀欢尽莫愁。倾国复倾城，千金一笑轻。逢场先作戏，遇酒辄忘酲。翠袖衔恩割，鱼肠任侠行。面粉分何晏，眉山蹙长卿。书裙邀大令，捉麈倩宁馨。鲛镫连海市，鳖岳擎天起。熏愁苏合香，洒醉蔷蘼水。琵琶弹木鱼，锦瑟传香蚁。鬼面饰丹铅，仙袂飘纨绮。三条鞚似云，九陌平如纸。宵分兴转酣，车马更骖驔。跳丸挥玉剑，走索上烟岚。降龙还伏虎，狰狞百兽舞。巴蛇蜕象骼，神鲲振鹏羽。天门斩鬼伯，地狱降魔主。幻人出化城，天梯灭金炬。玉兔媵灵娥，游鹿胎仙女。歘讶泰山倾，流观沧海竖。鸟兽亡其曹，鱼龙相嘘乳。官山神珥蛇，府水王驱雨。争看火树回，莫惜玉山颓。尧蓂初满荚，舜琯乍飞灰。风吹长乐漏，花落寿阳梅。北斗低秦岭，东星上汉台。王孙游未返，公子讵归来。并辔元宵马，同心长命杯。民谣歌乐只，圣寿赞康哉。独有供驴令，难容司马才。"}