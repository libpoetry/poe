{"id":"821378","title":"江南春","dynasty":"清末近现代初","author":"汪东","text":"东海栽桑，秋霜染鬓，携家归隐吴阙。人生似寄，寄一庵、聊掩尘辙。多感君情密。亲藏袖、裹将片叶。要助我、梅窗记曲，竹屋分图，端溪小砚如笏。秦斯篆，宣籀笔。讶两字题名，暗传心诀。风流未泯，便当得、金兰盟结。声影从灰灭。衡门下、疗饥有术，唯与此君，尊酒徘徊，邀天上之明月。"}