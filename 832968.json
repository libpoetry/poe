{"id":"832968","title":"江南春","dynasty":"清末民国初","author":"朱祖谋","text":"颓柳敧台，明漪浅甃，青瑶相拱如笏。笼诗壁坏，冷旧家、垂露秋笔。门外稀来辙。沧浪近、步尘更洁。几料理、簃南莳药，池北横书，吴皋占断烟月。飞仙去，飘绛节。想汗漫青城，梦攀萝葛。山阳剩侣，尚解说、胭脂晴雪。邻笛惊风歇。斜阳外、画阑凭热。归隐几人，秋语泠泠，枫根暗泉呜玦。"}