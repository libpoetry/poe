{"id":"690234","title":"奉母八首仍依前韵","dynasty":"明","author":"张国维","text":"慈帏荣被九天恩，炳焕泥封晋宠繁。黄耇迎和谁奉膝，白云伫望几飞魂。欲周钟阜宣行乐，拟褉秦淮助进飧。遣迓频驰佳信至，轻轩就道掩蓬门。龙章鹤发妇仪希，士女纷看一品衣。隽母欢颜时问政，敬姜懿训每鸣机。林移珍果家园似，阶列名花几席依。更托丹青供赏玩，体安意适浑忘归。洞房璇室似方诸，冬日凝温寝食舒。褥拥华茸欣对雪，杖携灵寿代登舆。老人南极明天汉，王母西池绚佩裾。退食优游承色笑，娱亲何敢厌周庐。颐养高年旦起迟，庭前春色动华滋。筵张南第迎梅萼，曝倚东轩拂柳丝。干禄幸来青紫侍，扬名惭乏事功垂。诸孙罗列将朋酒，共祝长生拟玉饴。陈情暂许释临戎，扶侍登舟逐渚鸿。耋齿虞驰车马悴，故山喜报涨流通。江鱼跃入资供馔，角枕凉生藉御风。缅想东征犹昨日，出当秋晏返春融。母子承恩矢报君，鹓班空点愧无勋。恤私独获叨休沐，侍养时闻教慎勤。白粲尝芬携倍足，春醪御旨彻还分。潘舆自览王畿出，遍识江南草木熏。舟度金阊拥万人，共扬有母勖为臣。导舆幕府欢堪忆，回首并州恋似迍。每悯尘容仍顾我，相看素发忍违亲。越山一路皆娱目，偕隐情偏指富春。荏冉还家子念宽，闲居万事总承欢。欲撝曦驭池重浴，肯任春光指一弹。园蓛供甘林笋紫，庭花迎笑海榴丹。朝朝问寝华堂启，宝鸭祥烟出画阑。"}