{"id":"802576","title":"齐天乐九首 其五","dynasty":"清","author":"项鸿祚","text":"山童莫唱青林乐，清商暗吹愁到。桐翠垂檐，槐黄糁径，吟断露昏烟晓。疏帘梦觉，待写入琴丝，和成凄调。冷落齐纨，一襟哀怨更谁吊。年年蜕痕未换，剩西风鬓影，难寄幽抱。碧树无情，斜阳易晚，消受凄凉多少。余音自袅，忍唤得秋来，顿教秋老。漫约孤蛩，背灯啼夜悄。"}