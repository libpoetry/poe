{"id":"780567","title":"卜算子慢 画帘微雨，追往悼今，率成此解，时咸丰丁巳仲秋六日也","dynasty":"清","author":"周之琦","text":"庭阴坠叶，楼外断鸿，振触武林前事。七载离鸾，梦冷蕙炉烟细。凝睇，枉思量月没教星替。奈过眼韶华，一瞬依然春到蓝尾。草草人间世。叹两度伤心，百年弹指。倚瑟双声，信杳碧城十二。愁悴。掩孤嚬、闲写银笺字。待唤取、仙山翠羽，怕深情难寄。"}