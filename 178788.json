{"id":"178788","title":"西谷歌·西川峰岭皆绵延","dynasty":"宋代","author":"张嵲","text":"西川峰岭皆绵延，一峰突兀如青莲。崔嵬势压东南倒，穹崇下俯群峰小。古木阴森寒未凋，长云惨澹晴犹绕。阴岩积雪溜轻冰，南岭惊春啭幽鸟。山西有谷闻深曲，中有人家在山麓。昼掩柴荆鸡犬閒，岁耕烟岫囷仓足。巫山岷岭遥相连，知是层城几洞天。避世秦人应绿发，茹芝仙子好朱颜。寰区丧乱方如许，寸地尺天无安堵。我欲携家住此山，高谢时人出尘土。女萝薜荔结为衣，文杏香茅缉为宇。满谷栽松紫翠寒，漫山种杏赬霞吐。朝寻石乳丹洞深，暮斸茯苓苍桧古。山中父老志斯言，他时来访吹笙侣。"}