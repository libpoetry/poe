{"id":"543496","title":"翠筠轩十六韵为姑蔑柴生起用题","dynasty":"明","author":"胡应麟","text":"仲蔚耽蓬蒿，陶公艺松菊。何如三径中，翛然万竿绿。掩映王猷居，蔽亏张廌屋。夹砌澄清涟，捎檐洒飞瀑。琤琮风乍鸣，葱茜雨新沐。秀色分渭川，清阴散淇澳。天寒白鹤下，日暮文鹓宿。主人挟胡床，閒把道书读。曳杖时科头，衔杯或坦腹。裴李咸披襟，嵇阮互游目。高秋横笛音，五夜洞箫曲。嗟余罹世网，羡尔轶尘俗。佳人隔翠袖，千里梦空谷。将因挈枕簟，晚岁共幽独。"}