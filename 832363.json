{"id":"832363","title":"戚氏 寒食市楼","dynasty":"清末民国初","author":"陈洵","text":"夕阳边。青旗沽酒艳游天。绣碧山城，舞红台榭，委寒烟。凭栏。尽漫漫。游丝落絮忒无端。行人驻马回首，对此风景几萦牵。古道惆怅，芳韶百五，暗销雨断风连。正临花燕驿，簪柳莺户，争闹晴暄。婪尾自惜春妍。垆畔醉卧，冉冉付当筵。街帘悄、浅亲邻火，但俯华颠。念乡园。倦旅梦绕参旗，拂晓戍鼓催船。劝归未得，杜宇声声，且与随分尊前。信有平生赏，当闲暇日，艳笑清欢。便是离家易感，遇良辰、俊约总依然。朅来故国平居，去情宛谢，空醒登临眼。怨暮云、憔悴天涯伴。多少事、凄语时年。剩素怀、冷节相怜。泪纨湿、雁绝旧山川。共飞花远，韩翃句好，汉苑休传。"}