{"id":"755592","title":"送缁生兄赴黔","dynasty":"清","author":"严永华","text":"聚首既云乐，肯复分两地。今朝忽临歧，此别殊非意。忆我垂髫年，曾向绛帷侍。三月坐春风，居然动诗思。擘笺送君行，耽吟自此始。君生有夙慧，笔挟风云气。抟扶期直上，胡为艰一第。科名不在文，我早识此义。先君虽久宦，为政称廉吏。身后竟萧然，至遗慈母累。饥来驱君行，出门一挥泪。黔中君旧游，云天有高谊。使君况友善，愿拜麦舟赐。炎飙正酷烈，珍重慎寝馈。计程无一月，尺书勤寄慰。沿途揽名胜，佳句收灵异。境穷诗益工，斯言良可味。相顾增太息，会难别何易。"}