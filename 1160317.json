{"id":"1160317","title":"相和歌辞 铜雀妓","dynasty":"唐","author":"刘商","text":"魏主矜蛾眉，美人美于玉。高台无昼夜，歌舞竟未足。盛色如转圜，夕阳落深谷。仍令身殁后，尚足平生欲。红粉横泪痕，调弦空向屋。举头君不在，唯见西陵木。玉辇岂再来，娇鬟为谁绿。那堪秋风里，更舞阳春曲。曲终情不胜，阑干向西哭。台边生野草，来去罥罗縠。况复陵寝间，双双见麋鹿。"}