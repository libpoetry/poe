{"id":"423781","title":"长亭怨慢·送李子申观察归国","dynasty":"近现代","author":"麦孟华","text":"尽销尽、酒边愁绪，东海云生，劝公无渡。不奈匆匆，神山风引片帆去。软波南浦，渐绿到、来时路。回首梦沧波，有惜别、蛮花溅泪。迟暮。待相从散发，一叶扁舟容与。鱼龙风恶，怕惊起、海边鸥鹭。算剩有、倦羽飘零，向清浅、蓬莱小住。凭多事啼鹃，苦道不如归去。"}