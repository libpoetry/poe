{"id":"794024","title":"咏史三十一首 其三十一","dynasty":"清","author":"黄毓祺","text":"是非最易明，莫甚乎维州。胡为司马公，古李左袒牛。信大维州小，要盟乃神羞。平凉血未唇，万骑声啁啾。求信于吐蕃，失诸悉怛谋。且也唐故壤，受降非外求。维缓关中急，时势尤不侔。南诏暨回鹘，扼其背与喉。匪真爱臣唐，悉兵事伛偻。力能缀回中，岂必维为繇。即以相业言，卫公固较优。上党拾芥平，太原反掌收。独是对策初，奇章骨亦遒。嗣兹水火分，遂历四十秋。汉党尚风节，其人争好修。唐党趋势利，其俗胥沈浮。繇宋以迄今，党益纷相樛。声气苟不同，梦寐横戈矛。门户一以别，骨肉成仇雠。吞刀割汝肠，缠绵仍未休。饮灰洗汝胃，渣滓仍复留。公然遗至尊，独抱社稷忧。自古空人国，朋党真其尤。野臣偶念及，血泪纵横流。"}