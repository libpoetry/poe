{"id":"699408","title":"雨中过苏","dynasty":"明","author":"袁宏道","text":"二年前事似前朝，记得朱颜个里销。雨雨风风新震泽，车车马马旧虹桥。尘来不上双行脚，病后犹存一捻腰。是我万般辛苦地，如今闲话尽逍遥。无官有客尚留吴，难道陶潜不腐儒。魂亦寻花如蛱蝶，梦惟逐浪似鹈鹕。孤灯影瘦寒山寺，荒草流青夏驾湖。学道参禅都未澈，一毛聊得比杨朱。"}