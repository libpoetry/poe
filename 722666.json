{"id":"722666","title":"送福清公归里二首","dynasty":"明末清初","author":"钱谦益","text":"甘陵南北久分歧，鹓鹭雍容彼一时。抗疏有人盈琐闼，顾名无阙省罘罳。恩牛怨李谁家事，白马清流异代悲。八载调羹心独苦，临行谆复外廷知。鹗立朝端领搢绅，飘萧鬓发见风神。契丹使亦知元老，回纥占应见大人。代许孤忠留一柱，帝思耆德抚三辰。吴门咫尺邻阊阖，珍重东山五亩身。"}