{"id":"181578","title":"题赤松·世谓仙易得","dynasty":"宋代","author":"郑刚中","text":"世谓仙易得，汉武吾所知。终老坐迷妄，海上求安期。世谓仙难得，二王等儿嬉。安期自来顾，一笑相与归。难易讵能诘，戃恍谁复窥。千古赤松事，话者君勿疑。凌遐与倒景，物外非无之。要须功行满，乃可超尘泥。无怀轻诞心，鹤鹿浪欲骑。安期寄语谓世人，初平不是牧羊儿。"}