{"id":"787649","title":"三月二十六日与共甫偕吴门吴憩堂游云栖，翌晨步江干转至虎跑寺，由湖上棹归 其二","dynasty":"清","author":"许传霈","text":"移舟泊江干，晚烟春树团。同行懒归去，秉烛发高言。沽酒招舟子，聊慰江上寒。蓬窗时眺望，波平静不澜。妓船管弦息，沙岸鸥鹭閒。此心有法慧，何必谢尘缘。梦入华虚境，驰驱大道安。潮声惊夜半，疑是出山泉。"}