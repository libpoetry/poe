{"id":"1105314","title":"次韵方蒙仲高人亭","dynasty":"宋","author":"方岳","text":"此君款吾室，高人跂吾亭。邂逅两相逆，保此岁晚青。茗盌漱藜苋，诗肠许坚顽。是间可无我，不可无此山。鸥鹭之与侣，竹石之与居。子虚亡是公，付之渴相如。苔寒两不借，对面宁尔劳。欲语二三子，卑之毋甚高。爱之不我疏，狎则不我亲。山耶其竹欤，君子哉若人。吾侪磊块胸，所见不相远。借我竹外山，一榻供昼偃。烟霏日夕佳，隐固胜于显。孰从而诗之，要亦山一蹇。终南有捷径，涧恧而林羞。其人岂其山，宁勿相累不。相从文字盟，不与如此酒。他日有移文，毋令猿鹤受。老子可林壑，诸公自烟霄。缅怀归耕归，底用招隐招。"}