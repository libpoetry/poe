{"id":"1110550","title":"安仁县有大第一区官兵纵暴主人谷氏避不敢居三年矣县尹常馆过客于第中赋主人避地二首","dynasty":"宋","author":"孙觌","text":"主人避地卧荒村，道傍故宅今仍存。乌鸟呼风白日静，藤萝挂月苍烟昏。壁立削铁千步垣，客子不敢窥其门。一时胜事那能说，撞钟击鼓行金尊。华榱翠桷刻蛟螭，蒿艾不剪与户齐。野鼠群行昼蹑壁，山鬼一脚夜撼扉。胡骑扫迹今已非，官兵纵暴来无时。千炷眈眈四壁立，主人避地何时归。"}