{"id":"1194126","title":"沁园春","dynasty":"唐","author":"吕岩","text":"七返还丹，在我先须，炼已待时。正一阳初动，中宵漏永。温温铅鼎，光透帘帏。造化争驰，虎龙交媾，进火功夫牛斗危。曲江上，看月华瑩净，有个乌飞。当时，自饮刀圭，又谁信无中就养儿。辨水源清浊，木金间隔。不因师指，此事难知。道要玄微，天机深远，下手忙修犹太迟。蓬莱路，待三千行满，独步云归。火宅牵缠，夜去明来，早晚担忧。奈今日茫然，不知明日。波波劫劫，有甚来由。人世风灯，草头珠露，我见伤心眼泪流。不坚久，似石中迸火，水上浮沤。休休，及早回头，把往日风流一笔钩。但粗衣淡饭，随缘度日。任人笑我，我又何求。限到头来，不论贫富，著甚干忙日夜忧。劝年少，把家缘弃了，海上来游。诗曲文章，任汝空留，数千万篇。奈日推一日，月推一月。今年不了，又待来年。有限光阴，无涯火院，只恐蹉跎老却贤。贪痴汉，望成家学道，两事双全。凡间，只恋尘缘，又谁信壶中别有天。这道本无情，不亲富贵。不疏贫贱，只要心坚。不在劳神，不须苦行，息虑忘机合自然。长生事，待明公放下，方可相传。"}