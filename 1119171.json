{"id":"1119171","title":"和赵仲白","dynasty":"宋","author":"陈宓","text":"不踏人间桃李场，要看梅蘤带严霜。敷成妙赋飘飘意，吐出新诗字字香。爽致青山期取友，高情春昼与俱长。苏黄不作希佳士，被褐怀珠夺月光。寤寐曹刘不解忘，双眸烱烱月中霜。高吟出轴茧丝富，雅思萦春柳絮香。后进推排唯我拙，前人准拟觉君长。祇今天下多名士，深谢新篇掷夜光。"}