{"id":"408296","title":"偶忆","dynasty":"近现代","author":"冯振","text":"家居乐事多，一一难回首。儿童饶天趣，快意孰能耦。稚子名阿南，系人思最厚。年才两岁馀，说话刚上口。便学教体操，叫人开步走。一二三四五，六七又八九。背书三数册，点画未分剖。常喃有客来，问爷在家否。亦曾看武戏，效人翻筋斗。伏地左右旋，展转如乳狗。旁观纷笑乐，我藉下醇酒。人生足观娱，富贵亦何有。何当赋归来，斗酒谋诸妇。"}