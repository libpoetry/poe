{"id":"1127301","title":"次韵杜无逸西园独坐九绝句","dynasty":"宋","author":"傅察","text":"南浦送微波，西山来远绿。日暮独盘旋，慨然抚孤竹。前辈不可见，古道邈难寻。何时赤松子，相与归山阴。折腰为五斗，我已愧渊明。共赴东林约，怅然怀友生。虚斋篆炉烟，兀然得禅寂。虽有锦绣肠，画饼安可食。亭亭涧底松，干凌雪霜孤。既无鸾凤翔，鸟雀来喧呼。一世竞荣利，纷若空中花。蚤作田园计，人生会有涯。身游阛阓间，心在孤云杪。譬如登太山，颇觉天下小。外慕亦无已，反身良有馀。乘流如可游，韫椟岂藏诸。圣德覆天下，欢然万物春。北窗微笑傲，似是羲皇人。"}