{"id":"1016464","title":"楼尚书生日","dynasty":"宋","author":"释宝昙","text":"岁行丁巳生公年，一周甲子初回旋。壶中日月自长久，我身曾作蓬莱仙。霓旌何为下南国，伊傅事业须林泉。胸中抱负五色石，晴窗抚弄供磨沿。古今成败几头绪，酒浇不下仍横咽。援琴一鼓天地静，万象起舞加清圆。新诗往往到红叶，门前流水人争传。世间乐事唯我有，锦衣鹤发同欢然。天公有意谁得解，功名自古俱华颠。盐梅霖雨入吾手，母子共醉春风前。"}