{"id":"921597","title":"次韵米黻二王书跋尾二首 其一","dynasty":"宋","author":"苏轼","text":"三馆曝书防蠹毁，得见《来禽》与《青李》。秋蛇春蚓久相杂，野鹜家鸡定谁美。玉函金籥天上来，紫衣敕使亲临启。纷纶过眼未易识，磊落挂壁空云委。归来妙意独追求，坐想蓬山二十秋。怪君何处得此本，上有桓玄寒具油。巧偷豪夺古来有，一笑谁似痴虎头。君不见长安永宁里，王家破垣谁复修。"}