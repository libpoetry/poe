{"id":"984003","title":"巫山十二峰二十五韵","dynasty":"宋","author":"袁说友","text":"巫山磊块山林姿，一丘一壑贪成痴。寸峰拳石瞥眼过，张皇攫觅惟忧迟。东南佳山多秀丽，就中所欠雄与奇。饱闻巫山冠巴峡，奇峰十二相参差。昔年图画常一见，欲见此山无路之。扁舟西溯上三峡，千岩万壑争追随。终朝应接已不暇，心目洞骇俱忘疲。蓦然钟鼓高唐上，峰峦二六排旌旗。一峰霞彩迥在望，一峰展翠开屏帷。无心出岫云吐色，偃盖平峦松并枝。仙踪鹤驾羽衣近，坛石瑶台阊阖低。白云一起凤皇下，清泉四合蛟龙嬉。群峰角立变态异，一一大巧乾坤为。外堪击拊试声律，中含造化分四时。天下名山亦多矣，未有列岫奇如兹。九华一景固天巧，惜与江流相背驰。南北两峰喧众口，妆抹却恨同西施。何如此峰无限好，行行列列临江湄。烟云漠漠出寸碧，风雨时时横黛眉。舟人渔子漫回首，骚士墨客劳支颐。我来穿水入天去，貂裘章甫生尘缁。昂头见此大奇特，跻攀不上空嗟嘻。吾将欲访三岛登九嶷，上蓬莱道山之壁，绝泰华终南之嵋。飞凫去舄啸沧海，却来巫峡温前诗。"}