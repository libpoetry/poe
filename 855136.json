{"id":"855136","title":"隋堤写怀寄上右丞","dynasty":"宋","author":"毛滂","text":"前年买符入函谷，归来柴车仍露宿。似闻石室陈图书，敢累山公为题目。苍梧祗觉波浪高，尺泽那知鳞尾秃。已将倦翮谢风云，便拟閒身寄松竹。何庸复来良自嗤，聊当尔耳谁能卜。生长寒乡非挟炭，老去刚肠徒仰屋。此日可惜那敢轻，流年已徂无计逐。淮山可人长好色，随潮入落裁瞬息。隋堤官柳今许长，前年雪里曾相识。尚有寒蜩抱残叶，晚风凄瑟真相逼。斜阳更在柁楼明，孤烟已转榆湾黑。浊流奔猛似欺人，前去高桅万牛力。但令寸进殊不恶，行或止之那可测。朝廷无阶亦何往，想见夔龙在君侧。取士端须拔十五，除吏何妨论八百。为郎二世疑有命，自著一生能几屐。定知此意不在多，久从笔研安能掷。太常掌故本下才，未怪间关难射策。仲翁陆陆元先售，却令小苑东门后。人生有志将毋同，异时善舞输长袖。此去谁家借蹇驴，偪仄终看饭山瘦。平生读书过百纸，本是烟波钓徒尔。笔床茶灶轻鼎钟，雨笠烟蓑傲朱紫。如今却著从事衫，犹喜无材堪鼓吏。自从束带对小儿，久妨痛饮追名士。会须出处今勇决，进仍不合当休矣。试来乞公五十犗，投竿往觅任公子。岂特区区守鲋鲵，更与侯生向温水。"}