{"id":"704608","title":"还过章江徐巨源邀住榆溪草堂留题四首","dynasty":"明","author":"黎遂球","text":"相期真不负行藏，别后支离问锦囊。三径尚缘开柳色，百城环卧锁荷香。花奴进酒携檀板，木客听诗入竹廊。向晚几回渔火乱，为连银烛剑锋光。绿满前湖散作湾，书堂秋色澹浓间。墙头倒影疏摇水，屋角如图待补山。桥断隔墩成古洞，枝横深树俨重关。邻家共识经旬客，散发扶筇任往还。江树连云到远峰，不知湖外有城封。龙吟每和摊书幌，鸟下频窥捣墨舂。遁世祇应师孺子，傍人遥认对林宗。秋花晚实餐无尽，白饭青蔬也累供。秋士凉帷惜并肩，美人邢尹复相怜。芙蓉水殿看邻舍，榆影萤灯照立眠。仙井汲云閒洗药，溪香流袂晚侵烟。年来知己差堪足，写叶何心与客传。"}