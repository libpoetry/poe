{"id":"698249","title":"十二月朔旦圣驾视牲南郊先是风寒特甚至日天日晴和远迩忻戴大司马马公诗以志喜遂次其韵成二章云","dynasty":"明","author":"倪岳","text":"昨日风寒今日晴，天知圣主视郊牲。鲜飙不动旌旗影，协气潜谐鼓吹声。入腊便惊春意早，向阳仍爱暖云轻。太平有象人心悦，昭格惟应在一诚。深冬风雪转新晴，车驾亲临大祀牲。节近土牛春有信，令严铁骑夜无声。龙楼日射金铺丽，凤纛云移翠羽轻。须信格天非异术，吾皇端拱久存诚。"}