{"id":"815648","title":"消夏九咏选六 惜馀春慢 平台观瀑","dynasty":"清","author":"袁绶","text":"露洗烟峦，霞蒸云岫，望里翠微斜矗。峰巅树杪，匹练晴飞，冷挂一条幽瀑。静日奔腾，断虹悬处，界破遥山新绿。又喷珠吹雪，银河倒泻，溅空难掬。还错认、玉女妆成，水晶帘下，依约螺鬟如沐。泠泠漱石，曲曲穿林，天籁暗喧岩麓。酷暑潜消，凭高目眩，涤尽俗尘千斛。恁雨馀清景，倩谁摹上，素绡横幅。恁阴阴翠柳，密罩溪廊，秀映山眉。筛碎斜阳影，袅新蝉三两，露咽风嘶。为谁暗传秋信，曳响过深枝。听嘒嘒哀音，惊回午梦，瘦怯绡衣。幽思。动人处，爱抱叶身轻，凉入琴丝。抚罢清商怨，把一襟馀恨，分付新词。噪晚和谁吟啸，仙蜕怅栖迟。记玉手挼挲，无弦有韵空自知。拨火留香，汲泉试茗，游兴新来都懒。暑簟频移，风帘尽卷，小雨乍过庭院。向绿窗围坐，听笑语、盈盈不断。侯它蟹眼鸣时，定磁先选宫碗。爱此香清色浅，早齿颊凉生，睡魔潜窜。写景分题，赋情联句，次第竞争奇艳。吟罢推敲处，消不觉、花阴影转。红上罘罳，一痕斜照催晚。半亩清阴，千竿凉翠，坐来忘燠。苔边选石，料理笔床棋局。听蝉琴、和弦未休，挼菱艳唱遥相续。向修篁倚处，禅参鼻观，露荷芬馥。注目。真无俗。正落日筛金，暗风戛玉。人闲境雅，不数淇园幽谷。掩轻纨、馀酲乍醒，远山晕入双黛绿。近黄昏、淡月窥帘，冷映萤穿竹。湖亭幽寂，爱邀凉最好，曲栏同凭。煮茗翻书消永昼，遣兴钓竿闲整。缓勒轻桴，徐安香饵，界破琉璃瑩。绕堤垂柳，阴阴一碧清润。向晚雨滴银塘，波纹圆处，叠出连环印。隐约游鱼浮水面，来唼鬓边花影。软曳萍衣，低牵荷盖，风袅丝难定。金鳞获得，隔窗彩伴争问。雾羃檐牙，云堆屋角，苔痕绿满闲庭。乍密旋疏，无端又复盆倾。新凉暗消溽暑，泛方塘、泡影晶瑩。风过处，听竹敲清响，荷戛繁声。那更萧萧飒飒，搅柔肠欲碎，愁损双成。水态山容，微茫望不分明。遥峰瀑飞银练，映◇烟、一塔伶俜。凭画槛，盼何时、来眺晚晴。"}