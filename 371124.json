{"id":"371124","title":"金缕曲·咏西施梦花","dynasty":"清代","author":"熊琏","text":"黄土埋金粉。想吴宫、何异南柯，欢场俄顷。断送江山嚬笑里，梧叶秋深风紧。更谁问、屧廊香径。过眼烟花原幻迹，现花身、身后还留影。依旧是，娇如病。当时占断繁华境。一任取、歌酣舞倦，君王醉领。生怕春宵容易度，多少迷离光景。竟付与、五湖萍梗。听到子规悽绝处，感沧桑、千载芳魂冷。唤不得，红颜醒。"}