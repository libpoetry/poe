{"id":"645007","title":"题万竿烟雨图","dynasty":"明","author":"解缙","text":"高君豪气如长虹，挥手画竹如画龙。烟云卷舒白日动，雾雨变化当晴空。长林倏忽千万垒，尺纸摇撼银河通。荆扬山开洞庭拆，宇宙飒飒生凉风。纵观未辨节与叶，脱略形似超凡庸。画名书法两不论，笔墨之外疑天工。为爱夏官少司马，极口称道不觉言词重。便将妙墨等淇澳，传播四海来诗筒。大篇短章悉绝好，金宣玉振歌舂容。此君心事比造化，岂大声色惊盲聋。誓将松桧历冰雪，笑拂蔓草纷青红。夏官尚书更潇洒，邀我赋咏无雷同。太平达官剩閒暇，几欲径造轩窗中。推窗见画犹见竹，烧笋作饭畴能供。击鲜酾酒集佳客，为奏流水朱丝桐。剧谈古今合风雅，俛仰贤圣追冥鸿。万竿烟雨坐来霁，共听彩凤声??。"}