{"id":"683682","title":"饮欧阳镇朔即事有赠","dynasty":"明","author":"王世贞","text":"琵琶曲按古凉州，急管清尊玳瑁愁。劝尔军中高太白，秋来应挂郅支头。旌旗春偃白龙堆，教客休停鹦鹉杯。歌舞未残飞骑出，月中生缚左贤来。欲从铃阁借前筹，姑衍条支一剑收。尔自虎头飞食肉，不教猿臂羡封侯。曼缨白马下双雕，降敌辕门气不骄。为问浑邪能骑射，可如新帅霍嫖姚。"}