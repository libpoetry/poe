{"id":"879173","title":"贺新郎 其三十八 傅相生日壬戌","dynasty":"宋","author":"刘克庄","text":"低局从头错。解危机、除非唤取，国棋来著。不信胡儿能胆大，南岸安他阵脚。谈笑里、乌巢空幕。西起岷峨东海岱，有捷旗、露布无宵柝。莘渭后，到秋壑。淮田犁遍吴田荻。问台家、山河宇宙，是谁擎托。自觉怀中残锦尽，采色彰施技薄。视柳雅、韩碑瞠若。稽首鲁公黄发颂，世何人、堪继奚斯作。楚狂语，莫删却。"}