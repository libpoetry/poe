{"id":"700299","title":"淑人迁柩至祖送还书感八首","dynasty":"明","author":"顾清","text":"日日青山劝我归，明朝为尔定归期。宵残展转不成寐，却悔当年下钓矶。寻常白发怜予老，今日青山独尔归。肠断不堪临别处，还将好语慰孤儿。此路同君两度归，归时长是泪沾衣。如今不减当时泪，湿尽麻衣君不知。路转河桥客欲辞，黯然东望一沾衣。来时记得停舆处，茅屋垂杨映酒旂。三十年前二十时，小窗灯火对鞶丝。如今此意从谁语，头白伤心只自知。长安初到忆搬家，幼女娇儿共一车。死别生离三十载，老怀争遣不成麻。京华桂玉两关心，粗得心閒病已侵。伴我一生成底事，诰鸾空印紫泥深。长途极目四千里，往事伤心五十年。正到不禁凄断处，一声哀雁过楼前。"}