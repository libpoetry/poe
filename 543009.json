{"id":"543009","title":"美女篇","dynasty":"明","author":"胡应麟","text":"长安出佳丽，宛洛多名姝。游戏芳春日，踏青岐路隅。银环约素手，玉佩飘华裾。丹霞错绮袖，惠风扬罗襦。悬腰灿火齐，充耳大秦珠。珊瑚间四体，宝钗直万馀。扬音若蕙兰，吹气胜芙蕖。吴姬亮非偶，卫女焉得如。众观共叹息，日暮罗长衢。居者为忘飧，行者各踟蹰。何来少年辈，三五乘骊驹。倾城睹明艳，荡思欲忘躯。岂无千金聘，谐此百岁娱。畴为伯鸾匹，偃蹇宁独居。寄声侠游子，相望徒区区。"}