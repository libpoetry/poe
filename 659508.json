{"id":"659508","title":"次何少宰燕泉和陶六诗 其六 馀閒次归田园韵","dynasty":"明","author":"林俊","text":"幽弦故同调，何山亦吾山。我秃君亦苍，两山自年年。鸿鹄有孤尚，鱼藏不厌渊。性偏鲜谐俗，幸有先人田。寄迹混樵牧，养寂城市间。赤日长林下，一枕黄虞前。邻村半凉落，蔀屋时无烟。心多枉系念，于此成华颠。西陇麦就熟，雨足农亦閒。时平征调简，井里居晏然。"}