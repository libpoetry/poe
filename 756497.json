{"id":"756497","title":"狼山观海","dynasty":"清","author":"晓青","text":"一片濛濛太古色，翠凤青鸾开羽翼。扪萝蹑屐步步奇，天地文章入胸臆。松桧森凉鸟道悬，凌空素手挥云烟。僧伽塔中悄无语，缥缈风铃时一喧。楼台炜煌逼天阙，近海犹疑蜃气结。洄混灏溃穷秘区，此中洲岛难分别。天水微茫古至今，飓风涛滚当昼阴。却瞻向望两失据，骇慄胆魄神骎骎。蓬莱仙山渺何许，我欲从之学轻举。长揖尘氛谢世人，眼前龌龊将辞汝。"}