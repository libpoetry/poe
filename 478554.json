{"id":"478554","title":"题江南景寄北客","dynasty":"明","author":"沈周","text":"江南山水为吾乡，山能千里江亦长。亘于天地，莫可缩写寄一纸，渺渺并苍苍。萦滩沓渚犬牙出，重村杂树青烟藏。沙溪杳杳引百丈，舻舻前后来群商。渔翁舴艋聚虫蚁，百纲对举如牵囊。风波澎湃濯山足，厓叶倒堕斗与飞沤忙。迸泉或自岩腹落，两僧仰面洒沫凉。燕车冀马空辘轣，宜未信此为荒唐。似之小卷当为发大笑，长游便欲追吴樯。"}