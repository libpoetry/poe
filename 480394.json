{"id":"480394","title":"傅检讨席上得乐字","dynasty":"明","author":"陆釴","text":"西飞白日谁能缚，岁月长驱蛇赴壑。今日梨花族零落，昨日红颜已消索。江头柳丝浑绰约，儿女要肢不胜弱。水面凫鹥白雪毛，云中冠盖黄金阁。风和云暖万物遂，闭门不出真大错。君看杨花在苑墙，朝来飞作谁家泊。上蔡黄犬宁复来，银海玉鱼那更跃。高歌取酒为君酌，东牛未胜西邻礿。花外铜壶两箭多，天边碧瓦烟光薄。青春留连笑语传，高情正作蓬麻托。开图指点认前辈，正始风流宛如昨。已知叔夜不自堪，应放祖生先我着。功名得失非所愕，世事浮云付辽漠。敬言森然敛挥霍，亦复大语相唯诺。忘情不复鼓胡咙，百事倾倒何其乐。"}