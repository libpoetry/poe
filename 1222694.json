{"id":"1222694","title":"送夹谷公分省陕西","dynasty":"元","author":"赵孟頫","text":"忆从长杨猎，于时始识公。堂堂九尺干，落落万夫雄。补衮弥缝密，能书点画工。劳谦延士类，岂弟到儿童。黄阁归人望，青云有父风。驱驰常扈从，奏对每留中。暂辍尚书履，荣分陕右弓。秦山依昼锦，燕雪感秋蓬。粉署趍承旧，瀛洲忝窃同。因公动乡思，飞梦过江东。"}