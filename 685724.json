{"id":"685724","title":"白云飞处二首为□祠部赋","dynasty":"明","author":"邓林","text":"先陇松楸浙水东，白云飞处见重峰。琼花乱落乌啼树，雪片平铺马鬣封。千里关河迷眺目，一天风雨惨愁容。怀英美誉留青史，忠孝期君遣远踪。南北山头飞白云，无心偏感有心人。丘园宿草迷先垄，江海浮萍寄此身。梁国勋名千载盛，泷冈宠命几时新。两全忠孝何由得，一度凝眸一怆神。"}