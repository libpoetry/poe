{"id":"156113","title":"生日仲素惠羊酒作此奉谢","dynasty":"宋代","author":"舒岳祥","text":"去年蝶轩馈羊酒，主人怜我空无有。座上六客皆解吟，一翁不吟开笑口。今年病叟蚤还山，烹鸡炰鳖翁对媪。五男四妇六稚孙，更有曾孙依乳姆。往来两载总遭荒，瓦瓶聊以挹酒浆。山蔬满盘白雪白，野橘堆饤黄金黄。芒村得此已自足，群奴饥啄撑空肠。忽闻棠豀有书至，袁诗陈赋两辉煌。一松正可枯蘖比，五雏真与群鸡争。举家病瘧涉三月，一日计减一斗粮。留储到此作素供，问君何为特杀生。臓神见梦羊踏菜，便呼茗碗来祓禳。君当戒屠我辟谷，轻身与蝶同飞扬。"}