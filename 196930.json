{"id":"196930","title":"行路难·行路难，东南地倾水瀰漫","dynasty":"宋代","author":"滕岑","text":"行路难，东南地倾水瀰漫。三江五湖沧海宽，鱼龙出没肆神奸。万斛不劳一蹴翻，江水有潮溪有滩。钱塘潮头平越山，乘潮寄命呼吸间。上滩篙挽寸步悭，下滩小跌沦奔湍。我行河道差若安，亡奈众堰为阻艰。两牛力尽费跻攀，咫尺犹如限重关。行路难西南之险更莫言。一山至有百八盘，猿猱欲上愁复还。汝知惮行要登船。恐汝胆落濆淖旋。此去投北经中原，崑崙万里倾濁澜。一吞数舟岁常然，舟楫么麽吁难全。陆行崤函车不前，况复羊肠万屈蟠。其余禹历诸山川，深入无底高{左扌右致}天。行路难，有如此，不如闭门且隐几。门前有地平如砥，无忧那忧勃堆起。"}