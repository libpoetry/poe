{"id":"271569","title":"慢卷袖·壬寅六月十四日","dynasty":"现代","author":"吕思勉","text":"栏干闲倚，春光欲暮，看花开花落。何处是春归，寻遍水边竹外，望遍池台楼阁。待得归来，春光已去，春去更无迹。只侬也难禁，蝶乱蜂狂，还抱花宿。翠帏帘幕。夜寒罗袖应嫌薄。算只有、殷勤蛛网，还留飞絮，尽日添丝屋角。并蒂花前，裴回月影，自浅斟细酌。蓦酒上心来，记起年时，赢得萧索。"}