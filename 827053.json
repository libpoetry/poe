{"id":"827053","title":"木兰花慢  癸未五十六岁 挽豢龙","dynasty":"清末近现代初","author":"刘永济","text":"万缘吹剑首，忍遥吊、楚兰魂。正残画芜城，斜阳故宇，何限愁痕。乾坤，只供醉眼，奈忧时肝胆自轮囷。谁惜千经万纬，换来泪雨哀云。前尘，去水粼粼，情漫苦，梦难温。记乱雪榆关，惊涛汉渚，恨墨空存。孤坟，甚时酹酒，唤灵旗、赤豹出荒榛。为语沧江淡日，故人垂老酸辛。"}