{"id":"915669","title":"寄题安福刘道协涌翠楼","dynasty":"宋","author":"杨万里","text":"读书台南山绕屋，恰如万簪削青玉。读书台北山更多，又似碧海跃万波。台边高人子刘子，架楼南北山围里。醉中领客上上头，忽惊平地翠浪浮。一浪抛云入天半，众浪翻空湿银汉。砰轰打到栏干前，天跳地踔乾坤颠。主宾拍手呼钓船，定眼看来还不然，只是南北几点山。"}