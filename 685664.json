{"id":"685664","title":"祝江西饶太夫人兼颂其诸郎丛桂四首","dynasty":"明","author":"邓云霄","text":"龙沙旧谶岂空傅，膝下文星总列仙。不用飞书向南岳，麻姑山水本相连。桂树琼宫大十围，仙郎频折斗芳菲。素娥有意供金母，灵药犹教满袖归。云璈清乐遍人天，小住桃花五百年。画荻堂前多暇日，殷勤常注紫霞编。宫袍纷舞彩衣轻，婺突光连百里星。已羡延年多秘箓，更看世业有韦经。"}