{"id":"815163","title":"子东宗兄惠佳制豚肉赋谢二首","dynasty":"清","author":"洪锡爵","text":"屠门大嚼素称豪，遗我豚肩惠贶叨。宰割俨分天下肉，纷纶小试日东刀。五侯脍炙传群口，一脔肥甘快老饕。料得崇朝食指动，花猪风味侑醇醪。腰围那管诮彭亨，象箸银匙饫鼎烹。曹刿能谋翻笑鄙，何曾每食不嫌精。细君安在归怀肉，老母云亡恋遗羹。从此无人嗤俭腹，便便一样说边生。"}