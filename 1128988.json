{"id":"1128988","title":"山中吟","dynasty":"宋","author":"释文珦","text":"偶为山中游，遂作山中住。猿鹤尽相忘，不记山前路。架有古仙书，立言谈信去。往往赜其玄，颇有会心处。乃知筌蹄作，意本在鱼兔。观象既得之，自可略章句。童竖难与言，趺坐入禅度。万事静中忘，不省白日莫。野云忽飞来，宿我檐间树。知我无所著，飘然又飞去。自为山中归，屡见岁华易。不问眉间黄，唯观鼻端白。水石尽成趣，渔樵或争席。尘世未归人，营营复何益。受性不分拿，处身常落魄。难以事王侯，唯堪友猿鹤。遂尔辞国都，终然住林壑。渴则饮涧溪，饥则茹薇藿。烟霞水石间，自得无穷乐。所归在一死，天地为棺椁。弃埋任从他，曾不加计度。乌鸢与蝼蚁，于吾无厚薄。清泰藕华池，深知可栖托。念兹常在兹，但观西日落。"}