{"id":"117387","title":"瓦器易石鼓文歌","dynasty":"宋代","author":"张耒","text":"周纲既季宣王作，提剑挥呵天地廓。朝来吉日差我马，夜视云汉忧民瘼。桓桓方召执弓钺，蔼蔼申韩赐圭爵。北驱猃狁走豺狼，南伐淮夷斩鲸鳄。明堂车马走争先，清庙笙镛尸载乐。岐阳大猎纪功伐，石鼓岩岩万夫凿。千年兵火变朝市，后世纸笔传冥漠。迹荒事远贵者寡，叹惜风霜日摧剥。君诚嗜古更过我，易以瓦器尤奇卓。满盘苍玉列我前，制古形奇异雕琢。羲黄已亡巧伪起，采椽土木消纯朴。何为获此上古器，经历万古遭搜掠。寥寥墨翟骨已朽，尚有遗风传隐约。又疑晏子矫齐俗，陶土抟泥从俭薄。或云古者宗庙器，斥弃金玉先诚确。是时此物参鼎俎，蒉桴土鼓诚为乐。呜呼二物信奇绝，赖有吾徒与提握。不然乌瓦与荒碑，坐见尘埃就零落。"}