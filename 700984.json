{"id":"700984","title":"朝觐谢恩诗三首","dynasty":"明","author":"梁继灏","text":"凤阙龙楼插汉高，清明朝会集英豪。山呼万岁还丹辗，班蹙千官拜衮袍。红日光中承御诏，紫霞深处宴蟠桃。醉来自觉沾恩重，尽把新词付彩毫。九重漏彻动晨钟，万国衣冠正会同。拜舞影摇三殿外，胪传声度五云中。御台赐酒羔羊白，绣衮绚霞宫锦红。惟有侍臣才思捷，连篇献赋敌扬雄。庭燎摇光双凤阙，布衣直上九重天。方逢海澨朝宗日，正是番蛮入贡年。万国讴歌归圣化，群黎鼓舞乐乾元。草茅贱士观光处，朝退从容漫著鞭。"}