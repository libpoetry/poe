{"id":"588107","title":"谒大忠祠分韵得絮字","dynasty":"明","author":"王渐逵","text":"不识大忠祠，偶约城南侣。怀贤一相访，晴旻敞高树。断岸通寒潮，飞甍肃华宇。忆读厓门志，因之揽双屿。陆海翻鲸波，赵宋失其驭。错落晨中星，飘泊风前絮。荒碑不可觅，父老犹能语。孤臣尚俎豆，敌国已非据。丹扉驻黯云，灵旗带悲雨。君看正气堂，千载谁为主。"}