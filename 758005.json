{"id":"758005","title":"凤凰台上忆吹箫 题小素大嫂“停琴伫月图”","dynasty":"清","author":"江瑛","text":"素练明寒，香鬟雾湿，半庭辉接烟浮。忆云和音杳，凄绝仙俦。目断银河一抹，广寒远、旧□空留。更谁奏、高山流水，遗响千秋。徒愁。知音寂寂，自立尽桐阴，对影凝眸。念钧天梦隔，韶乐谁修。我亦蕊珠旧侣，伤共谪、恨并云流。云流处、人间天上，两地悠悠。"}