{"id":"675692","title":"夜登定山","dynasty":"明","author":"殷云霄","text":"泊舟桐江水，夜登定山石。延萝踞虎豹，嘘波动潮汐。俯阚冯夷宫，疑入羽人宅。林静江有声，云昏岸无迹。怀哉生哀听，戚矣阙远觌。风势依峰峻，月色连江白。飞鸿鸣远浦，潜蛟舞深泽。飘飘千里舟，脉脉独游客。飞帆拂溟海，逸思绕凫绎。乘桴嗟有志，栖岩悲失策。薄宦竟何有，幽期谁与适。觉迷道有获，舍欲情无逆。眷言咏白驹，聊以慰今夕。"}