{"id":"702532","title":"衍圣公四景画","dynasty":"明","author":"程敏政","text":"山前亭子万松声，溪上桃花一树明。安得此中陪杖舄，时时閒坐复閒行。不爱红莲爱白莲，一塘开近绿杨边。小童吹火翁寻句，可愧江南罨画船。一道澄江万仞峰，怀人相约采芙蓉。小亭坐纳秋声远，别浦征鸿隔岸钟。独袅吟鞭下水涯，呼童回折暗香枝。遥知野径诗成处，正及山房雪霁时。"}