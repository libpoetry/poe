{"id":"1139617","title":"我思古人","dynasty":"宋末元初","author":"陈深","text":"繄古人之寥寥兮，夫何思之弗谖。蹇余生之独后兮，曾不得与之周旋。旷斯世而勿见兮，故增欷而永叹。抚遗籍而玄览兮，幸所闻之可尊。彼丹心之耿著兮，谅虽亡而实存。苟溯风而遐契兮，尚何有于古今。览元化兮无穷，感徂景兮如驶。余发兮种种，余怀兮亹亹。驷黄虬兮遐征，仰超然之高轨。猗圣言兮如天，至道兮如海。超鸿濛兮何极，窥浩茫兮无涘。孰导余以正适兮，遵坦涂而容曳。惟谅友之昭昭，庶订余之愦愦。呜呼噫嘻，古之人兮，惠我无疆。忽不见兮心之伤，余之思兮曷云其忘。往者不可及，来者犹可望。非夫君之相和兮，谁逍遥以徜徉。"}