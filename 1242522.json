{"id":"1242522","title":"宜晚堂，送江架閤还奉化","dynasty":"元末明初","author":"张昱","text":"隆替理之常，仕进难固必。在事寡尤悔，于心孰欣戚？从来黄甘里，先庐颇完葺。虽非大哉居，亦异环堵室。归来宜晚岁，怀抱得所适。讴吟及芳辰，言笑共佳夕。赤城有霞气，光照五色笔。门前有大路，而无车马迹。幸焉返初服，素愿于此毕。冥冥江上鸥，矫首羡归翼。"}