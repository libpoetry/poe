{"id":"1029201","title":"病后有感作","dynasty":"宋","author":"虞俦","text":"今旦病思清，把书坐晴檐。体舒百息匀，心远万虑恬。收视等庖郢，妙观到羲炎。顿忘饥寒苦，但觉中边甜。习气尚稍稍，自喜良沾沾。故家东堂书，高架纷悬签。我时且儿子，气欲俱并兼。浇著胸次间，政尔意不廉。此意竟蹉跎，衰迟侵戟髯。迩来又留滞，郁郁三年淹。是秋节物高，露白原草沾。斜河转空阔，夜气方森严。此日足可惜，黄尘满征襜。明年会当归，赤米荐白盐。翻经慰老眼，甘作书蠹潜。共嘲玄尚白，指笑突不黔。亦知屠沽儿，羔豚方属餍。"}