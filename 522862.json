{"id":"522862","title":"余怀百门山水尚矣颇有移家之志交春气熙忻焉独往述情遣抱四咏遂成示同好数子 其一","dynasty":"明","author":"李梦阳","text":"鲁连蹈东海，介子逃西山。方舟信超越，岩径安可攀。扬烈犹靡惩，置金徒嗟叹。伊余秉拙讷，薄游及兹年。急湍有奔桴，迫路无停辕。惨惨沧流月，悽悽沙塞烟。徒钦静者意，未遂同袍言。偶耕慕庞公，石栖景焦先。扪衷谅有持，顾巳竟谁谖。复来感方寂，解作忧更牵。抑心二十载，始别金门还。积疴谢人徒，颇与疏遁便。眷兹丘园荣，岂美场苗篇。"}