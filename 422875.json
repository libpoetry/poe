{"id":"422875","title":"扬州慢 题红籁山庄","dynasty":"近现代","author":"王理孚","text":"山比屏高，屋如舟小，我来占尽秋光。把钟声塔影，收拾付幽窗。湖上红楼尘扑面，寻诗宜此，只怕昏黄。忽如潮、愁起无端，百感茫茫。江山犹昔，怅而今、到处斜阳。听霜杵鲸铿，风铃燕语，似诉兴亡。看到旧题坏壁，倍难忘、宾主沧桑。望美人、隔水溯洄，露白葭苍。"}