{"id":"680291","title":"老将行","dynasty":"明","author":"陈䞇","text":"忆在羽林年少时，飞鞚惯将生马骑。自怜生忝将门子，宁比长安狂狭儿。二石雕弓不虚发，几从大将西出师。左挟蛇矛右龙剑，斩除虏寇如蒿藜。未数嫖姚功第一，奈何李广数偏奇。自儗勋名垂不朽，蹭蹬岂知今皓首。丹青空复想图形，金印何时得悬肘。投老归耕南亩田，垂竿坐荫前溪柳。萋迷草色绿盈门，冷落山光青入牖。数畦学种邵平瓜，一巾自漉渊明酒。平生胆气壮凌云，世事于今寂不闻。桑柘斜阳荒巷里，无人识是故将军。虎帐不谈三略法，龙泉深閟七星文。昨来闻有沙场警，诏下三边急募军。我虽矍铄休相笑，一战犹堪策异勋。"}