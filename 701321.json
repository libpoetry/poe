{"id":"701321","title":"下皋杂咏","dynasty":"明","author":"黄仲昭","text":"水石阴森烟月清，山中事事可怡情。始知世路闲荣辱，真与浮云一样轻。山径荒凉月上时，郡僚奔走迓监司。道人引水浇畦罢，坐燎松明改旧诗。豪气衰年未尽降，每因世事热衷肠。山庄来往惟农父，长话桑麻心自凉。十亩山田种稻粱，茄秧新乞自邻乡。虽无钟鼎供游燕，且免红尘请谒忙。何处偏宜养性灵，无端野趣在林扃。开帘犹恨前邻树，遮却遥山数尺青。山庄谁道不䌓华，桃李逢春解著花。秋至未应全落莫，芙蓉新种已抽芽。春雨初过水满川，神祠箫鼓正祈年。我来亦欲随乡俗，急典春衣入社钱。春风一夜到桑麻，嫩叶柔枝渐次加。晓起喜闻童稚语，新移丹荔亦萌芽。一川桑柘隐烟霞，黄菊苍松自一家。更喜舍南添隙地，开渠占断白鸥沙。日食何须鼎肉腴，新栽杞菊已扶疏。小池更引清溪水，春雨应添数尾鱼。残书读罢启房栊，散步东风遣病慵。门巷翛然篱落矮，隔邻遥见夕阳舂。未甘奔走混风尘，买断青山学隐沦。牟麦登场蚕作茧，林泉终老未须贫。芳村疏雨送微凉，倚杖村南看插秧。真趣满腔谁与语，起呼尊酒酹柴桑。尘寰无日是安居，喜遂山林寄一区。读易倦来无外事，闲看梁燕哺新雏。丽日和风雨乍过，一丘一壑足婆娑。薄田有粟身无恙，天地私吾亦已多。兴到展书谈舜禹，倦来拂枕卧烟霞。个中无限悠然趣，绝胜霜台晓放衙。性与时违事事差，生涯只合付桑麻。看来富贵由天倖，传到儿孙有几家。乡民水旱苦相仍，征敛无期立取盈。我亦呼儿急称贷，令人惆怅忆阳城。苍松黄菊才三亩，流水柴门自一家。却悔平生都失计，坐听官鼓踏霜华。辋川佳胜古来稀，犹欠吾庄一段奇。丹荔子栽今结实，薰风满树绛囊垂。近日山君猛且饕，踰垣入屋攫牲牢。宋均不复生今世，谁遣深山灭迹逃。世途得丧见交情，径路萧萧草自青。惟有梁间双燕子，年年依旧访柴扃。性癖情知与世殊，秪应归卧故山庐。山中亦有经纶事，朝课耕桑夕校书。闲来事事觉从容，始信山林可养慵。悔杀昔年成底事，红尘鞭马听朝钟。"}