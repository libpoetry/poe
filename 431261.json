{"id":"431261","title":"鹊踏枝八首 和忍寒用阳春韵","dynasty":"近现代","author":"丁宁","text":"断雁零鸿凝望久，待得来时，消息仍如旧。常日閒愁浓似酒，吟魂悄共梅花瘦。心事正同堤上柳，剪尽还生，新恨年年有。独倚危阑风满袖，朦胧淡月黄昏后。料峭馀寒欺袖薄，越绮吴绵，未许轻抛却。芳信难凭花又落，五湖空负鸥波约。欲借香醪酬寂寞，悄转银荷，背影成孤酌。隔院筝声停更作，无端消尽閒哀乐。轻梦如烟飘欲坠，几度惊回，辗转难成寐。惘惘情怀中夜起，青灯照影寒于水。泪尽何曾关恤纬，雾暝云昏，端合重门闭。凄绝当时歌舞地，黄埃散漫春憔悴。啼遍城乌天欲曙，如水微凉，绰约牵幽绪。花外番风吹晓雾，荒荒残月随云去。宝鸭馀熏萦麝缕，百转千回，仿佛愁来路。坐尽更筹还自语，华胥境杳无寻处。糁径杨花知几许，解道飘零，莫向天涯去。枝上流莺轻弄语，好春都被东风误。行尽长堤愁万缕，戍鼓荒烟，难问青溪路。回首斜阳肠断处，凤城芳序依然否。才道閒愁随雁去，薄暖轻寒，又是春将暮。过尽飞花江上路，东风多傍垂杨树。惆怅欲招双燕语，门巷重来，依约当年否。绕遍珍丛空絮絮，乌衣梦渺知何处。扑簌残英千万片，乱点沦漪，滟滟回文转。莫向东皇悲聚散，飘蓬断梗知何限。帘角风回频拂面，缥缈轻寒，酿就春深浅。燕懒莺娇都不见，夕阳红过栏干遍。揽镜漫嗟吟鬓短，荏苒轻阴，门外风光换。日落荒城闻塞管，春寒三月霜初断。撷尽红心芳草岸，野马惊埃，恍惚连霄汉。独立苍茫谁是伴，殷忧黯黯填胸满。"}