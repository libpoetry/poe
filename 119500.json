{"id":"119500","title":"墨梅鱼扇寄孙成甫","dynasty":"宋代","author":"陈造","text":"都城六月难为客，暑焮火山不馀息。从人辄博褦襶嗔，假馆翁家得休适。髯翁囷积胸中奇，对客清谈霰雪飞。扇材寄似亦安用，聊代玉麈谈间挥。须知寒夜冰花影，著子骈枝可调鼎。濠梁之乐物我融，翁自欣然渠不领。向来礴勃非画工，象外析理翁则同。少酬他日清凉惠，知我梦依君子风。"}