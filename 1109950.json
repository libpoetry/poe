{"id":"1109950","title":"寄蔡伯世赵才仲","dynasty":"宋","author":"吕本中","text":"我恨不识鹿门公，蔡郎心期千载同。不随吏部曹中板，去赴长芦寺里钟。一坐十月长江滨，自君之来心转亲。还书起居清源君，人间纷纷何足云。同行者谁平原孙，于我不但骨肉亲。谁言不为桃花去，只爱江山亦可人。二子逃禅不计年，江湖重去水粘天。直饶透尽三关语，到底终成百漏船。木鱼光里两蒲团，意气与我平生欢。尽底告君君不会，空得痴人寻笔端。"}