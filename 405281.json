{"id":"405281","title":"鹧鸪天 汤尔和属题六松图卷，时北方兵警正亟","dynasty":"近现代末当代初","author":"赵尊岳","text":"一片斜阳落浅芜。青山故国两模糊。耕烟无计栽瑶草，傲雪余情酬玉壶。涛翠涨，影虬拿。六龙偃蹇似诗癯。贞心聱叟堪招隐，漱石凌云托画图。茧纸斑斑带泪痕。封套谡谡也声吞。盘根甫里疑无地，放叶思翁总露根。吟北渚，唱西昆。冬青短引共消魂。欲教唤起云龙动，酬取丹霄翠崿思。"}