{"id":"807947","title":"白苧  早秋饮蘧庵先生宅隔墙闻弦索声","dynasty":"清","author":"陈维崧","text":"淡银河，映缸面，红鳞微白。蕉轩梧径，雅称秋晴寂历。更蒙茸、幽花杂卉遍狼籍。快意尽樽前，休苦问、战旗消息。日没杯阑，再向空阶布席。有万斛西风，把小墀都拭。疑惑。几层薜荔，一带缭垣，何来递响，高下玲珑之极。久知是隔院，檀槽低摘。凄凄四座，似芦花枫叶，浔阳夜舶。惹得今宵，无数吟蛩，墙下于邑。并入哀丝，倍作凉飙激。"}