{"id":"806382","title":"齐天乐五十首 其二十二","dynasty":"清","author":"端木埰","text":"万绿祛尽心如水，孤光一轮亭午。淡极逾明，清中更媚，倍觉精华四吐。苍凉院宇。尽高与天游，悄无人处。默坐澄观，世闲娱乐总蠲去。潇洒情味正浓，是平生至乐，仙界真趣。碧海迢迢，青天夜夜，映彻无边风露。蜺旌翠羽。记同步烟霄，旧时俦侣，定也怜予，尘俗还寄旅。"}