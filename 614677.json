{"id":"614677","title":"自光州至麻城山行即事","dynasty":"明","author":"韩日缵","text":"浃月苦行役，今朝履楚郊。不殊霜雪厉，渐觉语音譊。曲涧连冰断，危峦带雾凹。才分一径入，多是两峰交。历险盘千磴，分彊似二崤。冬林无荟蔚，古驿有蟏蛸。处处灵均泽，家家宋玉茅。寒凋残柳线，涛怒老松梢。岩峭杉相倚，风来竹自敲。翻嫌人境寂，转怕鸟声呶。冒瘴宜红友，探春见绿苞。看山吾不厌，游兴病来抛。"}