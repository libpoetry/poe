{"id":"692136","title":"答许右史","dynasty":"明","author":"李攀龙","text":"黄须芃芃田舍翁，倾身坐向钱孔中。长颊便便美少年，行步顾影私自怜。谁知腐鼠能为祟，纵是神仙有播迁。使君似识浮云意，蹉跎实为功名利。已拚酒隐富贵世，潦倒佯狂百无忌。浊醪恰供十日饮，酣法须与当时异。五斗乍可调燥吻，飞觞二子雄相视。醉杀不作傲杯人，迩来那得独醒事。魏文大白满如月，曾托属车称国器。若言此物非其任，尔家破瓢亦应弃。王门隐者身坎坷，老曳长裾裾婀娜。自言能料一生事，及至干时计常左。从它惨淡复为谁，即得新诗题向我。雨雪蓬蒿共三径，春色俜伶馀药裹。浊醪但熟贫亦足，微官才罢病辄妥。胸中㙼块故须浇，乘兴往往无不可。白眼生成薄禄相，青山合就渔樵夥。赵壹疾邪众所摈，邹阳暗投才应坐。羡尔悠悠世上情，回头数子殊么么。"}