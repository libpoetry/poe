{"id":"1107376","title":"贺郑丞相","dynasty":"宋","author":"厉寺正","text":"天地钟奇在鄞鄮，代产真儒傅衮绣。明良千载会风云，虎拜万年同国寿。和羹梅傍小春荣，尧陛犹馀一荚蓂。万里云收天镜净，三台星畔老人星。瑞应金穰均禹甸，三边洗甲谁言战。关河岂但犬羊奔，郊薮殆将麟凤见。大学道惟一能静，国势尊安如九鼎。致君事业比皋夔，不羡萧曹并魏丙。人才谁不出陶镕，耆旧皆归聘召中。周室中兴由任使，颂声今可继周崧。耆艾何须比龟鹤，高深岂止如川岳。但祈公永辄萝图，常诵缉熙比帝学。贵极台衡世莫京，依然璧水一儒生。只将无限宽洪意，上为皇家致太平。遥想翘材集贺宾，未饶珠履寿春申。原嗟老守师门士，独望黄扉种大椿。"}