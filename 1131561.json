{"id":"1131561","title":"寄元龄弟五首","dynasty":"宋","author":"裘万顷","text":"馀生端合老吾庐，心地全然与世疏。安得数椽西岭下，自行溪水灌园蔬。莫怪穷年不入州，载书前已会盟鸥。市朝毕竟多尘事，且傍溪山静处留。俯仰之间又一年，即看科诏下天边。功名万一来相逼，试向荣途小著鞭。少年妄作功名想，说著长安喜欲狂。多病年来怕奔走，却思云壑置藤床。一室萧然百事无，崇朝趺坐对熏炉。岫云舒卷元无碍，赢得从容养病躯。"}