{"id":"1109918","title":"春日即事二首","dynasty":"宋","author":"吕本中","text":"隐几虚堂俗客稀，片心真与道相宜。风摇柳带千丝乱，雨勒花心十日期。瘦病才苏休强酒，良辰虽好少题诗。贾生词赋常流落，归去来兮在几时。病起多情白日迟，强来庭下探花期。雪消池馆初春后，人倚栏干欲暮时。乱蝶狂蜂俱有意，兔葵燕麦自无知。池边垂柳腰肢活，折尽长条为寄谁。"}