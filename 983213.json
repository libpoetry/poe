{"id":"983213","title":"风流子","dynasty":"宋","author":"袁去华","text":"吴山新摇落，湖光净、鸥鹭点涟漪。望一簇画楼，记沽酒处，几多鸣橹，争趁潮归。瑞烟外，缭墙迷远近，飞观耸参差。残日衬霞，散成锦绮，怒涛推月，辗上玻璃。西风吹残酒，重门闭，深院露下星稀。肠断凭肩私语，织锦新诗。想翠幄香消，都成闲梦，素弦声苦，浑是相思。还恁强自开解，重数归期。"}