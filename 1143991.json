{"id":"1143991","title":"题吴山长文英野舟五首","dynasty":"宋末元初","author":"方回","text":"春潮滞雨横舟晚，成就苏州一段奇。向使有人争此渡，韦郎眼底定无诗。下邽老子扶黄屋，直上澶州城北楼。辽阳铁骑惊相问，旧日巴东野水舟。我有孤舟自天地，沙头问渡苦无人。谁家贾舶浮溟渤，脱命蛟龙亦损神。大才定复不求售，至宝政须能自珍。一篙用著方知贵，只恐悠悠懒问津。世多汉水昭王事，谁辨乌江亭长心。君知此处真堪托，天下无波可得深。"}