{"id":"778510","title":"贺新郎  为杨汉人纳姬作","dynasty":"清","author":"宋琬","text":"宝镜娇鸾舞。恰兰舟、迎来桃叶，香凝金缕。八月广陵秋色好，吹上远山眉妩。问今夕、三星在户。廿四桥头明月在，倩红牙翠管翻新谱。情定句，为郎补。妆成倦倚梅花坞。问檀郎、未谙心性，偷询鹦鹉。咫尺蓬山谁得到，长是君家为主。算只有、信陵公子。一片雄心无处寄，向温柔队里寻乡土。歌且醉，戍筹五。"}