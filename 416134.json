{"id":"416134","title":"扫花游 为印濂题叶琼章小鸾遗影","dynasty":"近现代","author":"金天羽","text":"仙凡路隔，坐天上聪明，堕红尘劫。吹花唾叶。怕人间绮障，返生兜率。瞥眼惊鸿笙鹤，云中写得。重悽咽。一證无生，再生无术。晚春愁脉脉。叹荠麦荒坟，试花寒食。冷枫江驿。又疏香阁圮，莽生荆棘。大地山河，换了江南草色。长留得。砚痕青、小颦眉窄。"}