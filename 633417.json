{"id":"633417","title":"送王伯子还宁晋","dynasty":"明","author":"释今无","text":"我昔张帆游琼海，天荒地老愁心改。木客红唇啸益悲，鲛人泪眼珠难采。连石日沉天地昏，妖氛瘴雾如飞尘。此身已作仲文树，无复生意当青春。斯时得交王大令，飘飘仙气更氤氲。琴声不特吏难欺，还将大略息疮痍。不种河阳满县花，笔端富丽自豪华。赠予墨滓过一斗，身虽圭组志烟霞。如今北归朝绛阙，留连惜别珠江月。珠江月色清尤寒，征帆关切到征鞍。太行秋声井陉里，昔时惯入乞人耳。送君不怨道路长，至今能梦滹沱水。"}