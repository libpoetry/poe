{"id":"173323","title":"近冬至祭肉未给因叙其事","dynasty":"宋代","author":"王洋","text":"去年至日犹从俗，今年至日曾无肉。食无脔炙情勿伤，祭不毛血贫太酷。起与妇谋宜早计，我典春衫君前髻。但得豚肩略揜豆，敢事三牲共日祭。妇将捩发犹忸尼，请君凭几听致词。所闻奉祀贵戾洁，诚果不立丰何为。自为君为今有年，君家俭千相流传。以其所养昔固尔，称所丰俭今宜然。况闻隆杀古有制，礼贵视时成恺悌。顺成八蜡乃得通，圣治功成方飨帝。方今大礼曾未充，仓廪不与昔日同。无财无田不可祭，子有笾豆那能丰。且求远去酌行潦，在野不应嫌薄少。待得故乡兵马空，共买羔羊荐清醥。"}