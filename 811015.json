{"id":"811015","title":"排闷六首","dynasty":"清","author":"王松","text":"老天何日息风尘，家国愁人泪满巾。寒瘦如诗因久病，流亡满眼不妨贫。年来破产惟偿债，春至无衣尚宴宾。那管山头猿鹤笑，醉吟暂乐梦中身。中朝将相惯和戎，劫火无端到海东！懒看人情翻羡瞽，怕闻时事不妨聋。酒逢世异偏难醉，诗到途穷转不工！但愿一编常在手，时清敢说老无功！进退自惭百不能，姓名磊落畏人称。壮心已与灰俱冷，好友翻输几可凭。意气横空常看剑，忧愁听雨独挑灯。从今不作红尘梦，聊作山中有发僧。尼山且欲九彝居，况我承先旧有庐。归国能无苏武节，望乡羞答李陵书！不堪困苦同笼鹤，亦厌奔波似磨驴。我信苍天应有眼，城门火岂及池鱼！海疆何日报平安，绝好金瓯更不完！河朔已非唐土地，蛮乡尚有汉衣冠。传抄奏草惊心读，岂料沧桑袖手看！时节一杯难强进，背人独自泪阑干！疆场日蹙想何堪，上下偏安痛剑南。世事已如唐不振，时文犹作晋清谈。心伤麦秀生原苦，眼见瓜分死岂甘！官尚爱钱兵惜命，遗民闻著也深惭！"}