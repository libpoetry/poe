{"id":"688281","title":"屈指归来日效白体七首","dynasty":"明","author":"毕自严","text":"屈指归来日，中秋桂影圆。赏心无个事，棠棣倍相怜。屈指归来日，东篱花正开。寒香三四种，斗室共徘徊。屈指归来日，悬弧逼贱辰。蓼莪空洒泪，茅茨却无春。屈指归来日，依然韦素看。杜门甘养晦，当路耻相干。屈指归来日，清贫守故常。缊袍体自暖，藜藿味偏长。屈指归来日，荒园满绿苔。夷犹堪得句，放浪可衔杯。屈指归来日，竹桃正著花。还应识故主，烂漫吐红霞。"}