{"id":"819048","title":"官学杂诗 其三","dynasty":"清末近现代初","author":"郑孝胥","text":"五月六月交，雨势昼夜大。中宵闻嘂呼，巷屋纷倒坏。朋亲断奔视，消息各狼狈。忍盦庭柳拔，乙盦床书败。经旬觏檐日，云意仍叆叇。众情馀震惧，传说播灵怪。乃云芦沟绝，蛟螭骋狡狯。丰台十数乡，筑堰幸自卫。河神蛇服出，巫语索祭赛。方当风雨黑，昆明势尤倍。神灯见十三，倏忽助澎湃。或言乃龙目，激波涌堤外。行宫墙甫合，荡突渺疆界。奔腾谁能遏，阒若潮自退。游幸非所宜，毋乃神祇戒。老鼋过城隅，容与状无畏。都人夙好事，填道杂粉黛。阴奸竞得意，熟视但我辈。"}