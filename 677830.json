{"id":"677830","title":"古咸阳行","dynasty":"明","author":"高柄","text":"长安古城尽禾黍，故国荒凉变今古。秦地山河满夕阳，汉家宫阙随尘土。咸阳昔时何壮哉，离宫复道飞空回。五陵白日歌钟起，三辅红尘车骑来。一朝坐见繁华歇，冠盖散为烟雾灭。草木犹缠战血腥，丘墟尚带行轮辙。年代悠悠经几秋，空馀渭水向东流。回中古道无游辇，关内何门寻故侯。伤心此地不能道，惆怅雄图成蔓草。惟有终南万仞青，年年阅尽行人老。"}