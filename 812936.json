{"id":"812936","title":"题朱麋君舍人鉴成焦山酣睡图四首","dynasty":"清","author":"张之洞","text":"茗香步算知周鼎，文达多闻辩陆铭。争向山灵谈考据，禅床塞耳不能听。竟将四大作禅床，偶听钟鱼出上方。寄语东坡老居士，江山如此莫思乡。风凉睡美在江楼，隐隐山城见石头。曾是昔年吟啸地，戈船军鼓满汀州。汀州春草绿芊绵，又见承平选胜年。西掖门前绫被里，悬知流梦过江天。"}