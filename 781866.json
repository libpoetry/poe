{"id":"781866","title":"曝书","dynasty":"清","author":"戴梓","text":"计日今为六月六，老屋迎旸成火域。宫闺邸第及穷檐，晒衣自古沿流俗。我无馀衣可免劳，惟有残书十馀簏。呼僮罗列向晴阶，纸故潮生蠹蕃育。揩踏涂抹不尽戕，万头鼠窜横屠戮。老倦时酣午梦中，梦蠹周回向余哭。公为怜书命摊曝，不思书是我邦国。食斯饮斯居亦斯，个中天地成文族。公今为书不为生，轻重相衡情惨酷。神销口阻莫能应，醒来急命收残牍。吁嗟命重书自轻，万编随蠹谋其生。"}