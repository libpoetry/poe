{"id":"591393","title":"伏日雨中梁彦国山馆同陈潜甫梁仲登集得蒸字","dynasty":"明","author":"欧大任","text":"西岩飞雨入，三伏失炎蒸。瀑下轻霏乱，云深爽气增。室虚神已王，境静虑能澄。河朔风先到，阴山雪欲凝。听松心更远，看竹兴堪乘。岂有台如濮，欢逢酒似渑。文园今日共，莲社昔年曾。野服初裁芰，山尊曲制藤。蓬池传细脍，玉井荐寒冰。倦爱藜床短，酣宜茗椀仍。秋声惊渐至，晚槛喜同凭。茅屋新诗少，幽怀愧杜陵。"}