{"id":"566607","title":"烦吴伯子治墓堂","dynasty":"明","author":"徐渭","text":"火瘗世曰凶，水封岂佳卜。两徒踰五纪，先魄偃幽瀑。多子为我更，我蘧往京国。买石百尺馀，托子安墓卓。子冗办未遑，我归上冢哭。鹅鲂设未已，老雅掠豭肉。候果墓旁儿，指告蚁上烛。草设无威仪，人怠物不肃。坐此无欢期，改燧十二木。昨者卖字钱，募工可五六。仍以烦吾子，歇百了一役。"}