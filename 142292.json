{"id":"142292","title":"题李梦发摇碧堂","dynasty":"宋代","author":"王之道","text":"群山俯平湖，冰壶浸蒲壁。奫沦五千顷，岝峉一万尺。苍松偃旌盖，翠竹林剑戟。纤尘不可到，湛湛见沙碛。诗人嗜好异，方寸富泉石。堂成欲临赋，牋管罗几席。偶然对涟漪，微风缓摇碧。高吟寓动静，真尝废晨夕。璇题壮檐楹，玉轴走宾客。清商入葱蒨，积雨洗炎赫。翱翔下幽鹭，从容出圆鲫。穿荷过独舸，傍柳倚轻策。此兴复不浅，何日当有获。君方事閒放，佳处勿轻掷。明年谷鸣驺，金闺遂通籍。"}