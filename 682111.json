{"id":"682111","title":"清秋述怀倒前韵三首","dynasty":"明","author":"于谦","text":"老态潜从鬓里占，几番览镜立脩檐。仕途无愧甘清白，世味何须论苦甜。晚谷迎风青穗舞，嘉蔬出土翠茎纤。壮怀不逐秋容变，一任萧萧雨满帘。午漏还从日影占，鸡声远唱出茅檐。鸟啼脩竹人初静，门掩閒斋睡正甜。客底齑盐甘澹泊，诗中锦绣斗秾纤。凤仙零落西风急，红雨霏霏乱入帘。黄甲声名旧日占，谁论寸晷与风檐。鬓随金井梧桐老，梦忆红绫饼餤甜。巨浪排空银阙涌，远山过两翠眉纤。秋光惹动思乡意，一度登楼一捲帘。"}