{"id":"857348","title":"天开图画亭","dynasty":"宋","author":"王正己","text":"夜来残暑鏖西风，秋声摵摵先井桐。纤云四捲天开容，一碧万里磨青铜。使君退食新凉逢，厌看凝寝江云浓。领客欲送孤飞鸿，城隅高亭湿青红。旷望四野开心胸，前瞻江山胜而雄。琉璃波光群玉峰，水墨正尔难为工。天开地辟今古中，此景自若无初终。天岂为我施新功，我心得之眼相从。收入几席无遗踪，锦囊得助防诗穷。向来神秀造化钟，李成郭熙将无同。强名图画托天公，抚掌一笑浮金钟。"}