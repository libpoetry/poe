{"id":"132813","title":"谢查元吉借示傃轩今是斋巢室三书","dynasty":"宋代","author":"项安世","text":"堂堂傃轩翁，学古无不探。诂训尊六经，文章妙瞿昙。大儿号今是，思若春波涵。最长作千百，时用经训参。犹子号巢室，清甚寒泉甘。尤善赋五七，每于祥悦悦。各得一翁体，与翁名字三。我生在翁后，鹤化无留骖。今是亦已往，龙亡空故潭。犹能及巢室，朝暮闻其谈。结交尽前辈，旧事多所谙。五斗驱我行，归来哭空龛。故园但乔木，后生谁指南。今年四日尾，暑气如焚惔。殷勤小巢室，浩荡倾籝甔。并持三箧来，为饱千里婪。倒海见珠瑇，连山阅梗楠。敛衽不知热，醉心常自酣。门前日熇熇，门内风毿毿。清晨送书去，过午忽不堪。始悟岁方燠，雩祈遍精蓝。谁能写此书，长使雨我庵。"}