{"id":"593858","title":"邵贞母","dynasty":"明","author":"欧大任","text":"江介多劲飙，江水驰新安。明月鉴罗幕，白露凋朱兰。中有邵家母，冰霜怀肺肝。晨晡粝以蔬，不袭绮与纨。幸哉妾有儿，䙅襋裳襦单。辛勤教诗书，稍已胜衣冠。断机良独苦，截发诚未难。悽然掩镜鸾，齐雉痛莫弹。青镫四十春，空闺凄矣寒。儿上皇帝书，诉母历诸艰。中丞表门闾，告谕郡邑欢。更筑怀清台，岁时归其膰。楚贞名不朽，梁寡节亦殚。我歌江介篇，寿以千万年。"}