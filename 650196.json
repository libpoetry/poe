{"id":"650196","title":"九日宴集分韵得驶字","dynasty":"明","author":"金幼孜","text":"良辰不易得，流光疾如驶。我行沗扈跸，三时留帝里。倏兹届重九，朋从皆客子。邀我开清宴，烹羔脍鲜鲤。时蔬间枣栗，罗列亦盈几。紫萸汎新酒，馨冽胜腊蚁。喧呼热中肠，笑谈忘鄙俚。酣歌引长剑，光芒照秋水。仰视天宇宽，商飙飒然起。候雁届新寒，霜菊犹含蕊。遥岑晚逾碧，西山净如洗。登高信非远，骋望增悬企。幸兹会文饮，劝酬助深喜。群公烂词藻，清芬播兰芷。殷勤写衷素，抱拙惭虫技。"}