{"id":"1125657","title":"次韵费梦得晚秋感怀三首","dynasty":"宋","author":"郭印","text":"日落秋风晚，孤心正北飞。地寒戎马健，天阔塞鸿稀。翠葆几时复，青山百匝围。何当身傅羽，绝域问龙衣。摇落秋风晚，凄凉又一秋。汉家元再造，杞国谩多忧。七庙存馀泽，诸公合远谋。痛心何日定，直待太平休。摇落秋风晚，吾衰已一翁。不堪居世上，宁忍卧山中。帷幄人焉用，尘埃帝尚蒙。仰天无计出，老泪溅寒空。"}