{"id":"504936","title":"秋岩将军歌","dynasty":"明","author":"乌斯道","text":"秋岩将军身姓韩，恐是齐王之子孙。不然胡为习战斗，雄材杰出千人军。目光流电气薾云，锦裘绣帽七尺身。上马挥戈日退舍，下马论事霜逼人。南州封狐口飞火，将军三箭叠奏勋。东海短狐毒人影，将军舳舻突其群。壮哉虓将有如此，可作金城卫天子。风云浩荡天万里，回首虎贲无猛士。今岁来为四明客，明人见之俱辟易。麾斥部伍归故壁，前后旌旗半天黑。我诧将军立踟蹰，神游千载究且图。古来骁将文武俱，至仁或与天为徒。将军将军必见天子呼，训练之暇多读书。"}