{"id":"550501","title":"出都门答别邓汝高员外","dynasty":"明","author":"徐熥","text":"十年三上长安道，阙下献书俱不报。拂袖还山别故人，风尘满目伤怀抱。长安裘马多轻肥，先达何人怜布衣。惟君慷慨念贫贱，交情如此今人稀。凄凉旧事那堪数，半榻孤灯寒夜雨。载酒曾同醉锦溪，看山犹记眠芳墅。转盼光阴十载馀，怜余踪迹仍樵渔。空文何以干明主，儒术由来生计疏。余也今年三十几，依然落魄归田里。白首何妨老故园，红尘从此辞燕市。拔剑哀歌日易昏，垂杨未折已销魂。人生离别足感叹，穷达悠悠何必论。"}