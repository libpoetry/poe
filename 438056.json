{"id":"438056","title":"连日雪恶用聚星堂雪诗韵","dynasty":"金","author":"刘迎","text":"朔风朝来放云叶，纷纷吹落龙沙雪。山河大地同一如，变化须臾亦奇绝。参天松顶老犹强，抢地竹头低欲折。乱飘书帙爱窗明，狂入地炉惊火灭。重衾方拥肤尚粟，冻笔将书肘先掣。未容衰白点鬓华，只许醉红生面缬。何人清唱堕梁尘，有客高吟霏锯屑。昔贤句法今尚在，断臂阿谁心地瞥。后生旷世安敢望，故事历劫徒能说。是中圣处公会无，一粒灵丹工点铁。"}