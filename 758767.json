{"id":"758767","title":"沁园春 后鬟","dynasty":"清","author":"谈印梅","text":"青缕针长，灵犀梳小，妆成内家。正兰膏试后，微粘绣领，红丝系处，低衬银叉。背面丰神，镜中侧影，爱好工夫著意加。端详久，要双分燕尾，雅称盘鸦。春寒较重些些。被护耳、貂茸一半遮。甚罗巾风掩，轻笼颈玉，鬓云醉舞，欲度腮霞。蝉翼玲珑，鸾钗勾惹，髻畔斜承半坠花。香闺伴，问垂髫拢上，几许年花。"}