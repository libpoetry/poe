{"id":"1234924","title":"赠别","dynasty":"元","author":"张子素","text":"送君一出江之湄，为君一典身上衣。临风沽酒与君饮，欲别不别心依依。筇榰八尺两芒屦，倏忽归来倏忽去。轻帆闪闪不可留，极目青山渺烟树。今日与君盟白鸥，明日与君风马牛。人生得丧何草草，秋月春花为谁好。江湖漂泊真可怜，我幸少年君已老。君已老，可奈何，故山石室高嵯峨。何如归来耕钓老其下，日日听我春风歌。"}