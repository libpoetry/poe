{"id":"695130","title":"赠王广文还馀姚四首时广文以徵其伯父阳明先生像赞至","dynasty":"明","author":"林大春","text":"晋代风流忆谢安，笑将明月对玄看。为询赌墅围棋处，孰与君家小杏坛。七国纷纷睨上都，将军东下夜平吴。可怜赐食堪惆怅，争似吾皇礼硕儒。冀北云游入楚天，行囊一束旧青毡。南来为访林和靖，祇少梅花赋几联。五岳年来梦已虚，凭君犹自忆匡庐。归途倘过东林社，好寄渊明一纸书。"}