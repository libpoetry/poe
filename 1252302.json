{"id":"1252302","title":"同前题下字韵二首","dynasty":"元末明初","author":"叶颙","text":"叛军日骄横，六月反城下。长竿揭旌旗，群凶列行伍。兰江接金华，膏血腥草莽。老弱皆窜亡，奔驰实劳苦。崎岖扶父翁，艰难负儿女。万死获一生，行李何暇取。饥饿复惊惶，逢人语无绪。数里绝行踪，孤村尽禾黍。乱后始得归，飘零如逆旅。苍烟销荆扉，青苔封石础。多谢故山云，护我弹琴所。兵骄乱纪律，荡然无上下。虽乏哙等才，耻与哙等伍。江南久丧乱，州郡俱榛莽。况复此辈反，黎庶不胜苦。括囊索金银，杀人掠子女。元恶幸诛擒，所失宁复取。治乱如理丝，不理将失绪。治田当去蠹，不去终害黍。军容欲不惊，必先肃其旅。梁栋欲不倾，必先正其础。措置果合宜，何忧不得所。"}