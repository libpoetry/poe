{"id":"139796","title":"中秋领客·秋中无常期","dynasty":"宋代","author":"魏了翁","text":"秋中无常期，月望无常历。况於月之房，岁十有二集。云胡三五夜，赏玩著今昔。我观魏晋前，未有娱此夕。岂由夕月礼，承讹变淫液。天行至东北，阳升乃朝日。日月向南来，三务趋朔易。则於阴之反，顺时报阴魄。古人敬天运，随处察消息。俗学踵谬迷，列以似科级。广寒入万户，桂树五千尺。文人同一辞，只心惊俗客。墨墨数百年，月如有冤色。为作反骚吟，聊以补载籍。"}