{"id":"1104290","title":"自题中山出游图","dynasty":"宋","author":"龚开","text":"髯君家本住中山，驾言出游安所适？谓为小猎无鹰犬，以为意行有家室。阿妹韶容见靓妆，五色胭脂最宜黑。道逢驿舍须少憩，古屋无人供酒食。赤帻乌衫固可烹，美人清血终难得。不如归饮中山酿，一醉三年万缘息。却愁有物觑高明，八姨豪买他人宅。侍得君醒为埽除，马嵬金驮去无迹。"}