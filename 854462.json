{"id":"854462","title":"饯修史宫讲吏部陈大著赴镇赣州","dynasty":"宋","author":"方逢辰","text":"蠡湖擘破亨衢开，山川钟作魁奇材。九关叫后入云岫，六阴卷出登蓬莱。著庭万卷了汗竹，粉闱胡事被先幞。非徒五马人生荣，正要急流刚扷足。章贡二水分西东，江右九郡斯为雄。亭横尘外眇四海，台插天表森孤峰。三百里水见沙碛，一十八滩如剑脊。醉读题咏呼坡翁，此是太守风月窟。又闻犷俗多惊湍，况有虿尾邻诸蛮。付之重寄忧亦大，此是太守思虑关。代木诗废友道缺，道山幸有诗送别。一言爱助当何如，思虑先之后风月。"}