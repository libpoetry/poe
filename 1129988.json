{"id":"1129988","title":"偈颂二十五首","dynasty":"宋","author":"释智愚","text":"迦叶当时性燥，下得一椎。莫道文殊三处度夏，直饶黄面老子别有神通，也须脑门著地。秋风淅淅，秋水冷冷。千辛万苦，负笈担簦。张公堠子李家店，草舍茅庵短作程。人间灯，天上月。有明有暗，有圆有缺，底事贪观心未歇。兴圣室内无油，免得證龟作鳖。金风吹落叶，玉露滴清秋。叵耐寒山子，无言笑点头。既能明似镜，何用曲如钩。天晴盖却屋，乘时刈却禾。输纳皇租了，鼓腹唱讴歌。无义汉，谁识你。口吃耳聋，驴拗到底。一气转一藏，是非终难洗。大法下衰，污人唇齿。槿花凝露，梧叶鸣秋。遇景触物，随分知羞。住住，诸方闻得道，我说老婆禅。一年有十二个月，每月一度团圆，其馀尽是缺。中间晦明出没，太半有不见者。惟有今宵，分外皎洁。无物堪比伦，教我如何说。流虹七载夤缘尽，又向天宁理倩窠。脱得驴胎入马腹，皮毛轻重不争多。好一局棋，黑白已分。只是末后一著，无人知得落处。古佛过去亦久矣，不知何处应群生。紫金光聚人难睹，空里惟闻仙乐鸣。溪林叶堕，塞雁声寒。见成公案，大难大难。百杂碎，铁团圞，和风搭在玉阑干。南岳七十二峰，华顶万八千丈。瞻之无际，仰之无垠。以此无穷数，用祝圣明君。一日日，一时时。逗到腊八夜，眼上错安眉。东西不辨，南北狐疑，从教万古业风吹。圣人无己，靡所不己。总尘刹无不是，差之毫釐失千里。仙仗飘飖去不还，从教六合清风起。金以石试，人以言试。古人自谓全璧而归，不知身在草里。一跳一踯，师子嚬呻。一新一旧，和气如春。报恩尺不如寸，赢得痴坐，家里有人。蝇见血，鹘捉鸠。拳来踢报，胶漆相投。难提掇处转风流。春风如刀，春雨如膏。衲僧门下，何用忉忉。杜宇不如归，竹鸡泥滑滑。深山岩崖中，谁道无佛法。有佛法，衲僧只有三只袜。山僧恰似抱璞者，但欠临风涕泣。不道举世无人，只是可惜许。说如建瓴，坐如山岳。就下平高，咬牙爆爆。大道只在目前，要且目前难睹。欲识大道真体，不离声色言语。古佛只在椎头，每日呼来唤去。非惟网令清岩，下下要分缁素。兴化当年错用心，月明岂在珊瑚树。敛影穷原懒出扃，晓云如送又如迎。因思执手经行处，几听沙泉绕涧鸣。"}