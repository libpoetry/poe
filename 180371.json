{"id":"180371","title":"东岩施头陀所隐也头陀唐人初居郡之奉对寺太","dynasty":"宋代","author":"李流谦","text":"胜地忆屡到，变革非昔年。律居扫积陋，禅房侈旧观。老衲不可见，遗事故老传。使君擅一壑，凭愚妄自贤。定心初不摇，蚊虻卒飞前。赫然涨蛙腹，欲以火燎天。一笠渡清波，绝壁守两斑。游戏出小异褫骇飞残魂。慢敬汝则劳，道力屹如山。一笑置勿问，炉薰袅轻烟。洗盏酌石溜，吻颊冰雪寒。却忆飞泉句，泫然思老仙。"}