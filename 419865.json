{"id":"419865","title":"珍珠帘 其一 寒夜","dynasty":"近现代","author":"邓潜","text":"红炉夜伴春长住。下重帘，怪底尖风偷度。蓦地遮弦胶，漫雁筝翻谱。算是飞琼传信到，问上界青鸾无语。谁语。有绿衣怜薄，唤人鶧鹉。赢得影事萦怀，是谁将海水铜壶添注。翠被织冰蚕，误月光成曙。萼绿前生缘未了，定索笑梅花开处。何处。待寻香约梦，巫云迷路。"}