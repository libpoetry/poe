{"id":"813279","title":"七日送梁大质人往肃州","dynasty":"清","author":"张璨","text":"七载分携楚水滨，白头吟苦见交亲。重逢人日题诗地，犹是天涯远客身。老去残骸还作健，生来傲骨不忧贫。行行盾鼻书还著，每把高文辄有神。一卷光芒怀葛堂，读书搔首望苍苍。此生有愿事千古，明日思君天一方。金碗荒丘悲蔓草，铁函良史凛秋霜。岐阳此去应回首，记听歌声是楚狂。"}