{"id":"461565","title":"灵囿八章","dynasty":"当代","author":"添雪斋","text":"赫赫灵囿，峨峨高坛。民之瞻卬，八十有三。灵囿堂堂，初度于天。自西徂东，风雨凄延。九州戎作，彊御以煎。覃及四野，奰及百川。鬼方孔炽，忝我邦焉。爰太祖起，以暴易暴，桀伐欲悛。举国不夷，匪民之愆。如何上帝，溺民如渊？灵囿昂昂，用武经营。烁烁王师，威仪昭明。举世为敬，太祖于京。成命维新，蔽日红旌。西国来拒，王怒整兵。车矢茀茀，唇齿相生。百万馘馘，为王东征。在野踯躅，彼薾赤英。在野鬼雄，千里独茕。灵囿洸洸，骏极于世。民无贰心，俾乂于势。昊天多僻，降民大厉。蟊疾旱魃，三岁淫滞。饿殍枕藉，流亡相继。永言保之，罔祈圣睿。彭公万言，责匡庐际。天之僤怒，终殛于帝。北风浏萧，其声嘹唳。维民梦梦，其声喑涕。灵囿皇皇，四海维祝。民之假乐，实实万福。崧高王远，似天穆穆。上九亢龙，高立而独。日在中天，其煚愈曝。烝民熇熇，万邦在服。溃溃之人，罔极之族。狂夫泯乱，寇虐中国。山崩川腾，泣血愈蹙。沸汤之上，公无万寿，维碑自矗。灵囿蹻蹻，被民祚禄。颂此邓公，洪范欲复。昭于天下，刑兹谡谡。维有厉阶，爰生于睦。商贾行市，贪人群蔟。乐土大康，硕鼠始黩。民忧烈烈，求之于鵩。昊天弗图，厉腕清肃。卒夜无星，掩民之戮。维日煌煌，惨惨以煜。维风荡荡，夜鬼掩哭。灵囿荡荡，继序至曙。皇矣皇矣，天自恣与。仡仡崇墉，贸贩亿庶。畇畇甫田，野荒见狙。明明朝堂，饕餮箕踞。或湣或悼，或患或虑。太庙奕奕，臣工倨倨。肇禋祉祥，继以永誉。赫赫灵囿，峨峨高坛。民之瞻卬，八十有三。"}