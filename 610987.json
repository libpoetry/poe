{"id":"610987","title":"集米仲诏湛园分得松关花径戏作长歌二首 其二 花径","dynasty":"明","author":"邓云霄","text":"乘风一夜催春锦，帝女天孙忙不寝。晓来札札听莺梭，绀紫绯红千万品。石家步障座中园，香雨霏微乱扑衣。风枝露芷争相倚，照槛凭轩矜百媚。曾迷下蔡惑阳城，好倩游蜂作花使。径底淹留日易西，从来桃李自成溪。主人已诧花生笔，上客何妨醉似泥。"}