{"id":"517018","title":"稽山送别图为陆则明赋","dynasty":"明","author":"龚诩","text":"越山青青越水白，古来胜景多遗迹。离人话别不胜情，往往图之赠行色。陆君来此成清游，行行直上稽山头。若耶秦望玩未己，兴尽忽泛山阴舟。盍簪士友远相送，为写新图托规讽。惓惓忠孝远相期，此意须知爱君重。君今快着祖生鞭，明年应转东南辕。拟沽浊酒候江上，共?一醉春风前。"}