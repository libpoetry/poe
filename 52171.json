{"id":"52171","title":"夜饮醉归赠王伯纯是日王得容程子初同饮","dynasty":"明代","author":"张以宁","text":"岁云暮矣客不乐，青雨亭前玩孤鹤。城头愔愔云下垂，竹外骚骚雪微作。亭中王郎风格奇，爱竹爱雪仍爱诗。开尊酒好客更好，坐中王程俱白眉。红炉照閤生春雾，诗思腾腾天外去。玉姬舞倦回风来，吹到三山见琼树。马蹄蹴响客归时，留我更尽金屈卮。尘空祇觉乾坤白，饮醉那知宾主谁。坐闻一声两声折，携灯起看竹上雪。瑶华翠色森陆离，人影灯光两清绝。却归觅纸醉自题，乌啼古寺风凄凄。明年此夜知何处，兴发还应访剡溪。"}