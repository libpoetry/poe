{"id":"563300","title":"凊和三日与高存之冒雨入桐城竹坞纪事","dynasty":"明","author":"安希范","text":"名山得佳侣，胜情倍踊跃。轻舆冒雨行，沾湿不为却。入谷屡呼奇，谓我得所托。谷口田可耕，涧中泉不涸。岩岫饶异花，林薄多灵药。茶椒被阳坡，芝兰满幽壑。竹竿千万个，生计良不薄。世情厌冷淡，吾尔耽寂寞。速结三间茆，量营一小阁。烟霞有奇趣，朝夕饱领略。吾将从子居，相与餐葵藿。人生更何事，可博山居乐。"}