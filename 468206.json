{"id":"468206","title":"过营丘","dynasty":"明","author":"谢肃","text":"幽蓟既分燕，曲阜亦封鲁。全齐周四履，王室资夹辅。眷言东大藩，镇靖自前古。左奠瀛海翻，右㩀泰山阻。匪直形胜会，曾是贤哲处。丹书藏太公，内政脩仲父。田单复社稷，鲁连委圭组。高风邈难攀，奇计畴为举。伯王事复湮，末俗变风土。矧乃邹孟氏，特达王道语。谅哉见阔迂，未可干世主。皇明御宇宙，文教戢威武。七篇仁义存，于治非小补。伊余餐至言，无馁方自许。重经纡辙地，瞻仰极延伫。雪宫有曩基，画邑无遗堵。耿耿钦圣心，申章莫能抒。"}