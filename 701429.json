{"id":"701429","title":"招隐","dynasty":"明","author":"黄廷用","text":"几树桃花洞口开，春风遥送谪仙来。不知天地何年老，醉吸山泉当酒杯。六朝宫殿没苍苔，往事江流去不回。惟有龙光犹未歇，夜深偏照读书台。蹑尽山亭石径回，我心麋鹿自为媒。老僧欲别云关外，何意朱衣送酒来。招隐寻春又鹤林，白云相伴亦禅心。请看古寺阶前竹，依旧斜阳半院阴。"}