{"id":"470868","title":"孙履正履和北上予同舟送之入郡舣舟白莲桥信宿临别题赠长句","dynasty":"明","author":"程嘉燧","text":"凉风一杯酒，明月万里心。双帆飞度吴苑树，澄江远挂秋河阴。君过三山向京阙，杨子津楼秋涨没。广陵豪士邀醉君，期我不来意超忽。君不见梁园归弄黄河舠，惊沙刮地哀鸿高。又不见吴郡走马来观试，霜叶覆阶鸦满寺。壮心簸荡功心疏，剑歌萧条风雨至。逐君兄弟岁月深，寸心匪石千黄金。脱衣贳酒君酌斟，君胡不饮心沉吟。沉吟欲言向余久，旧时好事还能否？黄罗峰头搔首问青天，逸句惊人落杯酒。此中二月梨花明，绿莎锦湍飞羽觥。千林皑皑雪照夜，踏冰响屟空岩声。玉屏门西初罢射，挥鞭半醉归侵夜。将军开閤遮马迎，琉璃烛晃金盘炙。别来耕商甘隐沦，此日感叹伤精魂。令弟胸怀万人略，结束弓矢干金门。仲今落魄向侯邸，食鱼有无那可论。送君江边天迢迢，月明青天生夜潮。我醉仍眠为君侣，起看日暮阳山雨。朝来移艇游村南，碧梧苍翠藏精蓝。龙鳞古木不见日，菱花演漾开风潭。卷帷散发荫深樾，此时赋诗思清发。忽然二子就我来，手指月出浮云开。溪桥石路皎霜雪，顾影踏月心徘徊。徘徊不眠欲至曙，预愁明日还归去。白莲桥西题赠君，千载知余送君处。"}