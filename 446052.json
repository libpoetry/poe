{"id":"446052","title":"满庭芳 春日游沙溪宝云寺用清真韵","dynasty":"当代","author":"熊东遨","text":"剪叶风轻，苏花雨细，午桥莺笛初圆。疏钟三五，敲动一湖烟。释子煎香供佛，余寒里、深汲溅溅。垂杨岸、春光几线，时拂钓鱼船。他年、闲却了，临流卜筑，来近高椽。更云约溪头，月约窗前。燕子呢喃听够，何输与、素管清弦？松门外、江山如此，宜我抱壶眠。"}