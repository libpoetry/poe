{"id":"408668","title":"水鬼行","dynasty":"近现代","author":"李超琼","text":"山獐野獾皮生剥，翻面纫成衣倒著。四肢无缝上蒙头，似人非人形状恶。渡口喧呼水鬼来，大小淩河冰始开。舟船未动车马怯，临流欲渡空徘徊。是时水鬼真得力，百十为群蹲岸侧。踏冰泅水不知寒，性命一钱都不值。辕驹脱鞔先牵过，车中客子仍坚坐。非关大雅妙扶轮，横截中流不颠簸。行人蜷足升肩头，鬼能作马兼作牛。百物如山行李重，东西驮运何时休。波声湱湱杂邪许，冰块如刀两骭苦。谁怜入冰冻如龟，只怪索钱横似虎。索钱畀钱那厌多，但愁中渡挤入河。轻装细服汾西贾，苦说终朝不得过。忽看一骑红缨到，群鬼攒眉息呼噪。官差护送敢稍迟，止有鞭笞无赏犒。吁嗟乎河干鬼哭声悲辛，得钱送君君莫嗔。城中官署需规费，水鬼原来是土人。"}