{"id":"692545","title":"赠澹庵杨公展墓诗","dynasty":"明","author":"杨士奇","text":"东风吹大河，河水日夜流。严装逝将归，祖送河上头。故乡六千里，迢遥望荆州。违别岁年远，耿耿桑梓忧。恭承当宁命，去去无淹留。焉知同袍者，临分意绸缪。绸缪倏已分，望望犹伫跂。岂无相交人，外同中乃异。夫子夙所慕，爰结金兰契。眷言资谅直，矧重仁与义。荏苒四十年，气合恒一致。皎皎松柏心，永矢在终岁。终岁之所怀，岂缘耄疾躬。上有明主仁，德比三圣隆。人生非草木，宁昧造化功。出身儋禄爵，道存敬与忠。夙秉高洁心，况闻贤达风。焉能甘淟涊，委躯侪凡庸。凡庸谅猥鄙，贪惏复蟊■。良农治田穑，稂莠在芟除。倬彼仁贤士，怀负经世具。皋陶陈知人，周公躬吐哺。如何后来者，当道昩所务。所以君子心，恻恻存永虑。永虑积中抱，临食每与嘅。丈夫所立志，岂在富与贵。不闻诸葛云，鞠躬以尽瘁。上将益明德，下将绥四海。夷险不可渝，頫仰庶无愧。勿为久契阔，引领遥相待。"}