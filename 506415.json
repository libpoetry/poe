{"id":"506415","title":"有所思","dynasty":"明","author":"王洪","text":"有所思，思美人。畴昔见之鲁东门，颜如苕华发玄鬒。罗裙翠袖翩若云，膏沐芳馥口吐芬。众人求之心匪亲，自成缱绻独予勤。弹弦哀吟妙入神，三星在户夕向昏。谓我车来泗之津，临行赠我帨与巾。胡为一别今三春，思而莫见我心棼。揽衣出门仰苍旻，北风萧萧雁南宾。牵牛织女东西陈，两心一意含莫伸。含莫伸，将焉匹，愿为黄鹄并双翼，遨游青天乐无极。"}