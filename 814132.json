{"id":"814132","title":"满江红  乙巳除夕立春仍用前韵二首","dynasty":"清","author":"陈维崧","text":"爆竹一声，吾庐外、千门烟涨。喜今夜、新春残腊，田园无恙。南国旧游稀眼底，西京遗事来心上。记黏鸡、彩燕廿年前，拦街饷。沧桑换，都抛漾。头颅老，休歌唱。且左烧红烛，右倾家酿。郁垒欹斜头上帽，神荼脱落腰间杖。笑人怜、桃偶偶怜人，同斯状。父念儿耶，珠泪迸、溪流同涨。屈指算、四时作客，三秋抱恙。山左未寻周栎下，广陵且觅王贻上。乍榴花、时节载愁还，堪谁饷。弱女嫁，罗衣漾。诸弟隔，羁鸿唱。又匆匆去买，高邮雪酿。寒夜才归阳羡棹，灯前拟试金焦杖。向泉台、泣数一年间，飘零状。"}