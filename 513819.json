{"id":"513819","title":"望后舟","dynasty":"明","author":"程敏政","text":"前舟已过青山趾，后舟犹驻沧江涘。得风未可遽凌人，同在江湖作舟子。欲去不去心茫然，耳畔彷佛闻鸣舷。须臾相见谢相候，并行不碍波中天。君不见前舟独行方坐啸，后舟向晚终须到。又不见后舟载比前舟轻，反过前舟三日程。活计平生系征舸，但愿风潮共安妥。不惜朝朝望后舟，他人岂必相忘我。"}