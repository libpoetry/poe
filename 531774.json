{"id":"531774","title":"蒋少傅约游湘山阻雨不果招陈宋卿同宴湘皋书屋","dynasty":"明","author":"黄佐","text":"湘山韫奇秀，浩然歌远游。晞发思春阳，众芳薆曾丘。星车夙言驾，六辔一何柔。密云翳扶木，蜚雨洒道周。亮无精诚格，皇穹浩悠悠。弭节升公堂，绮筵罗玉羞。晤言获饱德，良友副所求。弹冠谢荐达，缓带成淹留。黄鹄拚拚飞，所览在九州。而我方永怀，山川空阻修。自非采兰杜，何由结绸缪。愿回烛龙照，庶以写我忧。"}