{"id":"805901","title":"齐天乐三首 其三","dynasty":"清","author":"奕绘","text":"芜园何限伤心事，凄凉更逢斜照。狐窜阴房，鸮鸣祜木，画栋曝书楼倒。青苔谁扫。但败柳残荷，寒鸦衰草。痛哭苍烟，一丸冷月夜深悄。追思成邸故事，陈王游宴处，花好春好。鱼网横矶，羊鞭挂树，此日那堪重到。暗伤怀抱。向流水声中，咽呜长啸。梁燕无聊，今年归去早。"}