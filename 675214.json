{"id":"675214","title":"题宋徽宗杏花锦鸡图","dynasty":"明","author":"孟洋","text":"北风十月登华堂，堂上春光照花树。雪壁荧荧绚绮霞，晴烟拂拂流香雾。彩笔谁将夺化工，珍禽艳萼披霜素。洛阳殿前仙杏开，锦鸡石上矜毛羽。出群画手近代无，赵宋徽宗为此图。规规模写不足数，生意真与乾坤符。烟枝露蕊宛堪折，戢翼回头如有呼。上林韶华竟何似，满堂醉眼俱模糊。国朝画者称林良，古松苍鹰乃所长。后有吕纪善画鸟，形象虽工神色少。帝王妙思非等闲，意态不在丹青间。定知万里胡沙外，貌得关河北雁还。"}