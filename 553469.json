{"id":"553469","title":"味易斋为周叔训赋","dynasty":"明","author":"王绂","text":"厚味人所嗜，子独味于道。味道夫如何，羲经日穷讨。大而天地外，细则秋毫杪。所遇各有味，咀嚼期了了。至味不可言，惟应自知好。非苦亦非甘，忘饥复忘饱。澹泊养吾神，泰和沃吾抱。长年味斯味，兀兀不知老。掩卷坐忘言，见此庭前草。晴光宿雨收，远色连天杳。咄彼刍豢徒，胡为养其小。"}