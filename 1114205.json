{"id":"1114205","title":"望江南/忆江南","dynasty":"宋","author":"李纲","text":"新阁就，向日借清光。广厦生风非我志，小窗容膝正相当。聊此傲羲皇。狨尾拂，高挂木绳床。老病维摩谁问疾，散花天女为焚香。恰好细商量。烟艇稳，浦溆正清秋。风细波平宜进楫，月明江静好沈钩。横笛起汀洲。鲈鳜美，新酿蚁醅浮。休问六朝兴废事，白蘋红蓼正凝愁。千古一渔舟。江上雪，独立钓渔翁。箬笠但闻冰散响，蓑衣时振玉花空。图画若为工。云水暮，归去远烟中。茅舍竹篱依小屿，缩鳊圆鲫入轻笼。欢笑有儿童。"}