{"id":"1237165","title":"三月三日重游虎丘二首","dynasty":"元","author":"郭麟孙","text":"三月三日天气好，一年一度虎丘游。枇杷岩下频呼酒，杨柳桥边旋系舟。春事固知欺白发，山灵元不厌清流。祇今觞咏成陈迹，何用兰亭俯仰愁。细雨霏霏不湿衣，山前山后乱莺飞。过桥春色绯桃树，临水人家白板扉。此地酒帘邀我醉，隔船箫鼓送人归。清游恐尽今朝乐，回首阊门又夕晖。"}