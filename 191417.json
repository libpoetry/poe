{"id":"191417","title":"和陈倅留题奉圣","dynasty":"宋代","author":"虞俦","text":"飞鸿渺天末，目送类中散。谪仙负诗狂，直欲摘星汉。白云千丈峰，金碧美且焕。忘言老瞿昙，只作空花观。轩冕傥来耳，世事亦其漫。鸾凤在赤霄，宁有就绁伴。惟馀忧国心，抚事辄悲怨。饥馑有流离，十室九不爨。上动黄屋念，每日不遑旰。公岂爱登览，微意寓篇翰。山僧遽传似，字字如珠贯。劝分岂无术，未必愧鞭算。升斗倘均惠，沟壑庶少逭。福星公恐是，畴复虞岁旱。王事敢告劳，行役春过半。鬓丝禅榻畔，纶巾时一岸。溪山得胜赏，歌舞废屡按。请颂海沂康，民谣兹可翫。"}