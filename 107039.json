{"id":"107039","title":"和陶咏二疏为郝梦卿画图卢处道题跋作","dynasty":"元代","author":"方回","text":"彭泽五斗米，竟为督邮去。动干寄奴诛，孰识日涉趣。汉元潜震宫，广受忽高举。心已料恭显，定至杀萧傅。事君义当死，肯复问生路。威福弗惟辟，明哲有回顾。渊明咏二疏，寄意匪自誉。丧元辱先体，贪位综世务。未若见几微，政尔养高素。展画读瑰染，公等各超悟。风霜敛劲气，泉石入幽虑。足可休余年，何年簉明著。"}