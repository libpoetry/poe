{"id":"281360","title":"筱云山庄看菊，赠厚庵秀才","dynasty":"现代","author":"林朝崧","text":"我性颇爱菊，手栽满东篱。苦遭风雨妒，花事今年衰。秋色殊冷淡，不堪饰茅茨。闻君有同好，培养独得宜。慇勤树彩幡，抱瓮役不辞。秋来尽圻放，锦绣铺庭墀。病起颇忆君，芳园一来窥。入门所见夥，五色纷陆离。黄白间红紫，烂若剪綵为。身到众香国，顾盼行步迟。谁言春花媚，秋花更多姿。肥瘦各有态，俱是倾城姬。恨我来稍晚，不逢全盛时。后起难竞秀，早开已半萎。落英当爱惜，为君诵楚词。泛酒秀可餐，煮茶味亦奇。不然缝枕囊，梦里清香吹。君颔我言是，折赠三两枝。将持遗细君，先压乌帽欹。更请分花苗，名品君不私。归去重种植，诀依口授施。明岁花定好，约君同赋诗。"}