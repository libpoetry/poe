{"id":"1124582","title":"上余倅生辰唐律十章","dynasty":"宋","author":"唐士耻","text":"暂握侯章乘五马，马头秋色转分明。麻源起应精纯祷，一雨增添玉宇清。此事人惟归厚德，那知天意个中明。君看略扫妖狐窟，唤得倾盆雨自生。雨馀非雾萦琼斝，正是长庚初度时。千里欢声和气满，祝公椿算寿齐箕。谌旴二母毕从姑，各献蟠桃曳紫裾。共把我公游咏处，从头善颂满阶除。牢盘白雪是丹媒，解活民生富国财。巨浸无边归掌握，共知阴德鼎方来。惠山山下有名泉，少煮鎗旗两腋便。不是圜扉足公暇，谁能祛睡一杯煎。濒淮土厚乐何穷，近接升平昔日风。更得于公来郡掾，自然囹圄致频空。大汉钟官周府圜，宾寮入幕地行仙。人心天意俱从我，何虑不如刘晏钱。闽岭西来只一山，欢声百里想当年。今逢行客应须说，好在甘棠影正圆。亭亭采棒足流传，太末官勋压此年。感德衔恩知有自，定应亦致烂柯仙。"}