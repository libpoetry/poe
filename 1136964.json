{"id":"1136964","title":"木兰花慢 其二 和中甫李参政席上韵","dynasty":"宋末元初","author":"刘辰翁","text":"自崆峒麦熟，耕犊满、桔槔闲。笑吾党清谈，长衣櫑具，更进贤冠。仓皇庇公宇下，便秋风、江上不惊寒。雪夜入三城易，槐阴护一家难。东山。零雨几时还。领客竹林间。看满座空尊，轻裘缓带，绿鬓朱颜。风流一笑余事，定碑金、无恙庾家完。又赋南烹初食，明朝餐玉何山。"}