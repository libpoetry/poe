{"id":"508496","title":"题周中书璿画松赠戚贡士文湍","dynasty":"明","author":"倪谦","text":"东吴才子天池客，染翰从容在西掖。不嫌墨汁污朝衣，爱向溪藤写寒碧。淋漓元气何老苍，筋蟠骨立龙蛇僵。腥风洒地鳞甲紫，震雷裂石须髯张。夭矫拿空形狞恶，一见惊人前复却。持镵欲斸千岁苓，警露疑闻九皋鹤。英标自是梁栋姿，头角峥嵘应有时。岁寒且为厉贞操，待用明堂非尔谁。"}