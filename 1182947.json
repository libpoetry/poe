{"id":"1182947","title":"东平蓬莱驿夜宴平卢杨判官醉后赠别姚太守置酒留宴","dynasty":"唐","author":"独孤及","text":"驿楼涨海壖，秋月寒城边。相见自不足，况逢主人贤。夜清酒浓人如玉，一斗何啻直十千。木兰为樽金为杯，江南急管卢女弦。齐童如花解郢曲，起舞激楚歌采莲。固知别多相逢少，乐极哀至心婵娟。少留莫辞醉，前路方悠然。明日分飞傥相忆，祗应遥望西南天。"}