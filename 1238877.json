{"id":"1238877","title":"筚篥吟","dynasty":"元末明初","author":"杨维桢","text":"春风吹船下扬州，夜听?声江月流。故宫摇落杨柳秋，客子于邑山阳愁。明朝此声不可求，乃知朔客杜宽者，手持悲篥寻南游。胡笳拍中愁未休，龟兹角筦亲编收。王门历尽及五侯，翩然鸿飞不可留。篴材既访柯椽锼，更协鸣凤昆崙丘。卷芦易地鸣陇头，城南思妇歌牵牛。欲绝未绝一缕抽，划然石裂千丈湫。叫噪鹅鹤飞蛟虬，洞庭之水天东浮。杜宽杜宽艺绝优，艺隐岂比闵张俦。为君贳美酒，不惜千金裘。和我君山镆邪?，与尔同登黄鹤楼。"}