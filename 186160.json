{"id":"186160","title":"缘识·白发长","dynasty":"宋代","author":"赵光义","text":"白发长，眉似雪，宗禅和尚何分别。百尺高山足浮云，万丈海中有明月。十地本因菩萨證，大乘俱是如来说。有空相，无空相，深浅是非皆为妄。一切诸法归何物，忽然觉悟波浪没。安乐常在信心中，真空根本难缄默。贪嗔戎定如幻梦，祖师凝流欢者众。方便门，群生用，除他烦恼知识重。诱引迷途如风止，慧眼观瞻恒沙水。三昧八万四千智，清净法身依道理。"}