{"id":"1219143","title":"送刘长洲","dynasty":"元","author":"郑元祐","text":"中吴号沃土，壮县推长洲。秋粮四十万，民力罢诛求。昔时兼并家，夜宴弹箜篌。今乃呻吟声，未语泪先流。委肉饿虎蹊，于今三十秋。亩田昔百金，争买奋智谋。安知徵敛急？田祸死不休。膏腴不论直，低洼宁望酬？卖田复有献，惟恐不见收。日觉乡胥肥，吏台起高楼。坐令力本农，命轻波上沤。天意悯困剧，南辕卯金侯。侯有万金剂，探囊令病瘳。躄者起雀跃，瘖者言嘲啁。坐令百里邑，奸回息彫锼。是皆仁侯惠，颂声满道周。清朝考功选，赏典无滞留。愿侯登廊庙，一洗苍生忧。"}