{"id":"439361","title":"村居五首","dynasty":"金","author":"马定国","text":"溪头梅是去年花，閒日初长径竹斜。向晚孤烟三十里，不知樵唱落谁家。蚕蛹成蛾桑柘稀，海棠花发照窗扉。离骚读罢无人会，独立溪南看夕晖。五月南风化蟪蛄，野塘晚笋未成蒲。柽花落尽红英细，沙渚鸳鸯半引雏。柿叶经霜菊在溪，天寒落日见鸡栖。西家有客篘新酒，红叶萧萧盖芋畦。岁暮行人竟不来，空吟溪树觅寒梅。何时消尽关山雪，收拾春风入酒杯。"}