{"id":"639194","title":"登众岭用子翼韵","dynasty":"明","author":"林光","text":"东南千万山，脱换布桂景。影落罗浮春，脉发大庾岭。融液结旋窝，柔茂豁深境。轩然峙众岭，巨舶系风碇。浮沉波浪皱，踊跃鱼龙并。累累花萼敷，款款蝶蜂竞。排云三两星，异质秀而颖。相望子午宫，乾坤气中正。顾盼出穷林，颇觉仪卫盛。颙颙相拱揖，未肯争负胜。或如蜂露珠，点点成圆净。或如母浦儿，留恋出天性。或集若燕会，或雄若驰骋。或齐若姻娅，或落苦退屏。危冠俨嗟哦，舞袖纷掩映。桓桓隶排衙，冉冉僧露顶。周回抱一城，联络栖万井。将星在中军，士马俱贴定。褰衣恣登临，老脚忘疲病。山灵在何许，俛仰增畏敬。洪荒谁铸陶，会我心中镜。平生首立念，真宰秘休命。但营不食地，薄德奚足徵。相携二三子，语下心即领。纭纭物归根，法眼生虚静。"}