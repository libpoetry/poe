{"id":"685157","title":"登泰山二首","dynasty":"明","author":"王越","text":"朝登泰岳望蓬莱，晚带斜阳兴未回。一路草香都是药，千林树老尽生苔。浮云似水流将去，怪石如人立起来。几度叮咛与童仆，等閒休上舍身台。万重烟树万重云，今古巍巍势自尊。四面好山朝日观，一溪流水落天门。我惭作记非王勃，人说题诗有许浑。回首忽惊归路晚，满身清影月黄昏。"}