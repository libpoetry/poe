{"id":"195218","title":"余既题畲斋有闻纸田之说而笑者复作长篇","dynasty":"宋代","author":"戴表元","text":"学农无年尤可待，学儒无成祗益馁。羡君终岁作书痴，聚室嗷嗷穷不悔。客来问计何所出，一饱自悬饘粥外，平生据案畎亩心，汗简为犁笔为耒。蘖芽百氏草避耨，膏泽群经泉赴浍。日高洛诵鸟鸟悦，夜半吴吟风雨会。世间梁谷何足道，开卷穰穰心欲醉。旅熏辟蠹防雀鼠，更缮巾箱筑仓廥。古言乐岁生礼义，先见儒门消鄙悖。租符且免里正索，子本时容书客侩。东邻有田多牛翁，日执牙筹亲细碎。囷粮竟作谁腹饱，骑吏惊惶汗流背。此时畲斋谈无事，峨冠正与周孔对。礼义适口即为味，牛心菊苗皆可脍。我诗君意两自知，且勿譊譊语儿辈。"}