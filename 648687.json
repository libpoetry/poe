{"id":"648687","title":"新安驿奉简蹇公及公素","dynasty":"明","author":"杨士奇","text":"解缆未十里，峥嵘乱云黑。北风吹波立，进咫退已尺。努力度前湾，依林聊暂息。船窗雨穿溜，狼藉沾衣席。局蹐拥毡毳，愁坐终日夕。仆夫劳敝馀，饥寒皆失魄。对此伤人心，奈何远行客。中宵豁阴翳，青天流月色。同舟各解颜，安卧免欹侧。人事有仓卒，天道叵测识。向来行路难，未有新安驿。"}