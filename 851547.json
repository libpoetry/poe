{"id":"851547","title":"言志","dynasty":"宋","author":"文天祥","text":"九垠化为魅，亿丑俘为虏。既不能变姓名卒于吴，又不能髡钳奴于鲁。远引不如四皓翁，高蹈不如仲连父。冥鸿堕矰缴，长鲸陷网罟。鴳燕上下争谁何，蝼蚁等闲相尔汝。狼藉山河岁云杪，飘零海角春重暮。百年落落生涯尽，万里遥遥行役苦。我生不辰逢百罹，求仁得仁尚何语。一死鸿毛或泰山，之轻之重安所处。妇女低头守巾帼，男儿嚼齿吞刀锯。杀身慷慨犹易免，取义从容未轻许。仁人志士所植立，横绝地维屹天柱。以身徇道不苟生，道在光明照千古。素王不作春秋废，兽蹄鸟迹交中土。闰位适在三七间，礼乐终当属真主。李陵卫律罪通天，遗臭至今使人吐。种瓜东门不可得，暴骨匈奴固其所。平生读书为谁事，临难何忧复何惧。已矣夫，易箦不必如曾参，结缨犹当效子路。"}