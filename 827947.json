{"id":"827947","title":"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之 其一","dynasty":"清末近现代初","author":"陈曾寿","text":"侵晨看花去，落红犹未扫。晨光在松颠，奚童怪我早。几丛昨夜开，迟过风天好。初香未分蜂，正色持窈窕。睡足出严妆，午韵不如晓。坐久三四移，露逼衣裳少。有酒斟酌之，不待杯盘绕。兴尽遂言归，清景付啼鸟。"}