{"id":"206828","title":"送李郛·盖代才难看独手","dynasty":"宋代","author":"叶适","text":"盖代才难看独手，众参闻见其来久。流风莫盛元佑时，崛起谁当绍兴后。嗟君探讨穷一生，心通文字难力争。雀啄雪篱阁笔坐，虫吟露草繙书行。已轻富贵须臾尔，万一姓名传野史。只愁垂老绝知音，自送青编满朝市。余之视君尚少年，题玉为珉何所贤。期君更尽未死日，举世不信方知天。"}