{"id":"675044","title":"寄沐参将崧","dynasty":"明","author":"杭淮","text":"故人忆自滇南别，忽忽已是十年馀。雁飞亦是限南北，不道十年无尺书。将军勇锐富韬略，有才偃屈空居诸。吁嗟壮志岂终歇，对酒犹自谈穰苴。公家老骥适弃野，臂韝苍鹰常待呼。丈夫功业各有时，幸今南夷宴无虞。应知静处学不废，好客还似当时无。春来秋去花满户，尚想棋局临方壶。"}