{"id":"837787","title":"台城路·葛隐耕招饮","dynasty":"清末民国初","author":"邹韬","text":"年来踪迹浑无定，浪逐浮萍同住。人远波空，秋凉梦阔，目断故乡云树。乱鸦日暮。任点点相思，凄迷归路。海上携琴，寻烟问月与谁诉。神交欣遇旧雨，约西风买醉，黄菊深处。茶话圆宵，酒怀荡夕，閒杀江头鸥鹭。箴言心铸。感知己天涯，殷殷青顾。怜我怜卿，愁边吟俊句。"}