{"id":"1011910","title":"普庵歌","dynasty":"宋","author":"释印肃","text":"祇个普庵纯宝贝，妙慧庄严真畅快。无门为户到人稀，万里神光圆顶盖。非相身，无不在，体露堂堂声色外。世间梦幻曷能随，超出世间那肯爱。绝意识，无眼界，净名卧疾瞿昙解。指权就实度众生，勿谓古贤来捏怪。悟普庵，本无坏，空劫有穷渠自在。四生六道岂相干，物我兼忘心唯最。无有无，内非内，海印发光谁敢对。森罗万象普庵收，绝待灵明全体会。忘能所，勿知解，瓦砾真金谁敢买。若还不是老胡来，觌面难逢轮劫肯。雪齐腰，求教诲，得旨忘言转不退。百鍊金刚无孔锤，要断龟毛兔角罪。如意珠，我今解，刹刹尘尘铺障昧。一毫端量大千辉，烁破无明生死袋。"}