{"id":"811318","title":"忆旧述今，次晓沧见赠十绝句","dynasty":"清","author":"丘逢甲","text":"莽莽乾坤岁又周，尊前人减旧风流。江山满目都非昔，不待人言意始愁。哀丝豪竹负中年，弃甲南来异锦旋。十载风尘双鬓雪，剪灯情话更悽然。涕泪何曾为酒悲，干戈满地怆离思。流亡南渡谁收恤？愁说江淮唱义时。冠裳全异昔时观，筹保东藩力已殚。海上贡貂稀閒使，诏书行不到三韩。风雪关河有梦还，海天漠漠对孤鹇。暗香疏影寒溪月，万树梅花忆故山。海国诗坛旧主盟，登台坐对玉山清。斐亭钟绝风流散，落日寒芜赤嵌城。热血填胸郁不凉，骑麟披发走南荒。未酬戎马书生志，依旧吾庐榜自强。行踪曾为荔支留，琴剑西风记昔游。独上朝台吊斜日，短衣匹马过南州。坠欢重续凤城西，坐久长河影渐低。话到家山约偕隐，扁舟钓月老梅溪。东南閒说未櫜弓，对酒豪情与昔同。毕竟卢龙不曾卖，田畴宾客在无终。"}