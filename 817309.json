{"id":"817309","title":"秋","dynasty":"清","author":"戴亨","text":"昼夜无停运，乾坤自混濛。万殊陶大化，一物杂昆虫。甘苦缘生命，荣枯各始终。无端秋又至，萧飒下天风。索居多物感，孤坐易情伤。白露几时下，西风昨夜狂。雁归知塞苦，人老觉秋忙。回首思年少，悤悤两鬓霜。白帝司秋令，当之草木棼。但知成委折，那复辨莸薰。霜杵敲寒月，边鸿叫夜云。商声无远近，孤客不堪闻。觉后原吾任，逡巡未尽迂。风尘无巨识，今古薄真儒。作客非长计，依人岂壮夫。云中瞻白鹤，翘翮笑樊笯。浊秽方从俗，幽深岂自如。烟霞思海屋，风雨恋蜗庐。遐契何能遂，尘情未易除。去留难自主，搔首问晴虚。百龄浑易尽，垂白尚浮踪。老树延孤鹤，阴丛集乱蛩。一灯寒夜雨，双鬓暮秋容。惓惓终何益，名山有桂松。"}