{"id":"774445","title":"红潮登颊醉槟榔","dynasty":"清","author":"杨桂森","text":"仁频号美上林中，品藻曾誇庾信同。紫凤卵含金露满，赪虬乳抱翠云空。心知雅爱昌盘供，牙慧閒将玉液融。陡觉温颜流汗雨，真教铁面亦春风。颊端浑认餐霞赤，潮势凭看吐沬红。渴斛未容茶社解，醉乡不藉酒兵攻。自因正气培千实，博得清香擅四功。欲倩锦郎作芹献，丹忱依旧恋宸枫。"}