{"id":"779849","title":"西河","dynasty":"清","author":"戴延介","text":"莲叶盛。寻幽准约烟艇。名园深处小池亭，碧筒劝饮。玉容寂寞扇痕凉，想应绮梦催醒。繁华事，休更省。栏干几度愁凭。灵梭分得半机云，归来书锦。翠盘凝露泻珠圆，还疑零落金粉。澄奁乍启素练净。剩闲鸥、孤照清影。欲语水仙难认。又斜阳、艳艳暗催，游兴一镜吟魂，天风冷。"}