{"id":"1123563","title":"县丞吕若谷置酒巽亭","dynasty":"宋","author":"赵鼎","text":"凉风收雨断晴霓，漠漠青山白鹭飞。竹树蔽亏涵野色，楼台灭没淡烟霏。凌波鸣佩杳何许，驾鹤吹笙殊未归。怅念夷犹凄望眼，碧云千里又斜晖。荒烟蔓草接平林，景物萧萧秋意深。水阔山长人去远，云闲天淡鸟飞沉。宫前离黍他年恨，关外西风别夜心。莫倚栏干重留客，子山从此费悲吟。"}