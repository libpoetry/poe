{"id":"618028","title":"寿区几蘧大参","dynasty":"明","author":"何吾驺","text":"大抵人生有好友，道义夙世原非偶。及其发白俱作翁，细数生平良不苟。当今鼎吕区几翁，三十年间共杯酒。意气直与五岳齐，浩歌能使黄河走。大儿德祖小北海，横㮶诗成世何有。成名在我十载前，及我奏书君墨绶。我无斗粟每食君，高谈千古分四部。和陶饮酒十九篇，其意淡然趋五柳。当中每复击唾壶，千仞雄姿匡济手。他人妒君画省游，不能杀君逝梁笱。需次还我司农郎，赫赫高衢孰多少。竭力为君河上行，十六万金还我后。当时持议保坌河，金复海盖次相守。庙堂肉食无远谋，我意同君复相负。嗟哉如使君议行，至今东望藩垣厚。弃此戎马日侵郊，又使义州兴耒耦。一麾君望滇南云，在处赤忠孚盈缶。心许朱公剿河迷，指顾筑城破贼薮。土酋叫号魂不收，众喜蛮方复安阜。考功不问地方情，趋君又向江南道。嗟嗟古来豪杰皆如此，李纲急用缓还否。猿臂不侯岂数奇，归来薙草开三亩。色举相从转翅飞，何必黄金生左肘。少壮同心老未捐，一再弁言问敝帚。祇今三集更琅琅，言动鬼神字蝌蝌。非子谁当叙我诗，下士闻之大开口。噫唏此笑未足奇，忍使泰恒辨培塿。余归六载甲子周，赠我长篇重山斗。高朋满座竞豪吟，一读一叫称不朽。古稀久逾后车来，四海相将待君寿。而我嗫嚅赋未成，何用朱提酒一卣。焚香永夜报秋声，梧桐疏雨寒砧捣。念兹竟夜不能眠，起作曼歌何草草。欲识寒螀鸣雁心，宁用选声趋巧好。祝君扛笔长作诗，诗成多寄何龙友。君子于吾犹弟行，我子君孙偕碧藕。如此相过占聚星，荀陈纷纷宾主耦。君来榄溪几时来，我有斗酒谋诸妇。"}