{"id":"1235548","title":"封龙十咏 熊耳峰","dynasty":"元","author":"安熙","text":"穷探不惮远，行登最高峰。顿觉天宇近，一洗群山空。奇哉此绝境，造化天无功。神襟一以旷，写我浩荡胸。远意殊未极，更思脱樊笼。何当著神鞭，驾此慵飞龙。翩翩上箕尾，再见开鸿濛。长啸暮云合，轻衣振天风。峨峨两峰间，崔嵬耸双阙。中有仙人洞，恍若仇池穴。朝开白云生，暮掩白云灭。朝昏有奇变，宛与人世隔。我来搴绿萝，深寻得幽绝。平生栖遁志，兹焉益超越。未成长往计，复愧固穷节。永怀静修铭，凄其仰前哲。会当结茅屋，来此寄疏拙。沈思毕旧闻，长歌抱明月。白云应更深，老眼益清彻。未敢献吾君，聊尔自怡悦。龙山古灵境，连峰郁苍苍。林谷四环合，修真据其阳。怪石通流泉，洞府馀清凉。杰阁耸奇观，烟霏恣微茫。眷予平生心，丘壑真膏肓。今朝定何朝？遂惬栖云房。晴岚染衣襟，顿觉尘虑忘。矧尔羸疾拘，快若脱絷缰。月高风露清，空明渺银潢。蓬莱信非远，何处求仙乡？步上吟台荒，极目但平楚。四顾渺无人，持杯欲谁语。心期友招隐，自笑非梁父。抱膝一长歌，商声振林莽。"}