{"id":"1246074","title":"正月一日公宴分韵得恩字","dynasty":"元末明初","author":"刘基","text":"青阳肇嘉岁，白日间春温。起视天宇间，粲然生意存。高堂建华盖，北面朝至尊。彤云映扶桑，脩风吹我幡。鸣弦在两楹，旨酒盈金樽。辕门号令肃，主将诗书敦。彬彬众多士，矫矫凤与鹓。庙算淂其长，豺狼安足吞。揆子实珷玞，深惭厕玙璠。敢矜铅刀割，所望安黎元。恢复旧土疆，以酬生育恩。"}