{"id":"1205370","title":"水龙吟 游钱塘西山","dynasty":"元","author":"张野","text":"一鞭空翠烟霏，笑谈已到山深处。丹崖翠壁，野猿幽鸟，冷泉高树。兜率天中，蓬壶境内，偶成佳遇。正扪参历井，穷探未了，回首早，疏钟暮。画舸亭亭横渡。醉归来被谁留住。云窗雾阁，群仙应笑，尘缘相误。白雪歌残，青鸾梦觉，满身风露。料明年却向，古台高处，忆桃源路。"}