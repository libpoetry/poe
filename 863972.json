{"id":"863972","title":"奉答尧夫先生金雀石砚诗","dynasty":"宋","author":"王益柔","text":"般阳有山名金雀，山发清辉产奇璞。望气尝言玉宝藏，贾胡几遣良工度。金刚宝钻竞穷搜，百里青苍困镵凿。琼瑰未获得研材，温润还将六美学。有若玉徽琴面瑩，有如金弹陶轮著。规天矩地形制毓，中或辟流外圭角。晴窗气暖墨花春，笺襞毫奔光照灼。吾生特好惟四物，累载裒鸠盈几格。先生闭户日著书，朝餐每不餍藜藿。高闳粱肉虽有馀，孰敢就门赒隐约。先生固自尝有言，不忍将身作沟壑。先生崖岸高莫攀，持此谓宜无见却。一留为惠固已多，敢冀新诗旋踵作。精深雅健迫风骚，使我忧荒忽惊矍。还如甘露醒心昏，更似神篦除眼膜。先生精义已入神，准易时容见涯略。"}