{"id":"493808","title":"福船行为俞总戎","dynasty":"明","author":"庞嵩","text":"去年六月终风恶，贼舟驶向河南泊。凶渠逆竖戈纷横，飞腥溅血严城角。今年六月风气好，闽帅直向潮阳岛。鸣钲伐鼓总天声，凶残魂魄戈前倒。一战玄钟再柘林，艨艟应击皆成沉。三战长驱向莲澳，如山楼橹失高深。虐焰消磨十八九，长奔潜望马耳走。广兵犄角随火攻，渠魁竟缚俞君手。俞君故是方叔俦，骐骥岂与骀驽侔。浙闽伊昔么么起，斩蛟窜鳄功名遒。东隅莫问昨朝事，桑榆人识鲁阳辔。向誓此贼不俱生，三捷居然副初志。老将料敌真吁谟，太平永巩帝皇图。先张之矢后脱弧，福兵福船云岂徒，福兵福船云岂徒。"}