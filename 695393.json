{"id":"695393","title":"新年杂兴八首","dynasty":"明","author":"林光","text":"篆封官假一旬间，身领儒官未是閒。閒里尚多忙里债，爱人多少未游山。偶传通报到儒扉，谁信荣华有是非。昨夜南溟落归梦，白云遮断钓鱼矶。辘轳刚讶井乾时，甲子春占雨不宜。未识阴晴天意思，更将周易看明夷。飘飘细雨掩官衙，墙角携锄欲种花。转盻清明时节近，马蹄堪复到谁家。红白株株更间黄，也怜颜色也怜香。道人不是栽花手，春雨年年此际忙。灯下磁杯浅浅斟，红炉漫拨到更深。西风吹满乌龙雪，还解寻诗到碧岑。黑云遮断四山青，不放新年几日晴。我有心香藏一瓣，扁舟还作钓台行。山禽屋角唤东风，晓枕何堪睡思浓。暮雨款门无过客，官衙清任白云封。"}