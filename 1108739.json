{"id":"1108739","title":"和陈生投赠二首","dynasty":"宋","author":"刘克庄","text":"乍可破琴栖剡曲，谁能抱瑟立齐门。昔赓太液池新咏，今叹灵光殿独存。摩诘不烦人问疾，巫咸难为帝招魂。老农无复供春帖，题遍南村与北村。华裾乃肯访衰翁，何德烦君贽一通。百尺楼真广陵后，千岩宅在鲁家东。句中有眼参方见，删后无诗论未公。年少分阴且惜取，老夫不觉已头童。"}