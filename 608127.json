{"id":"608127","title":"九望 其六 望合浦","dynasty":"明","author":"区大相","text":"遥睇兮重渊，波光兮接天。美珠官兮风俗，灿贝阙兮鳞联。川炯炯兮圆流，星奕奕兮辉躔。骊何抱而自喜，玑何胎而罕全。愚何剖而忘身，圣何捐而称贤。鲛人兮水中，渊客兮龙宫。孰感恩兮涕泣，乃吐月兮朣胧。?灵蛇兮剖玑鳖，间翠羽兮错珩璁。君子杂之以为佩，佳人待之而修容。夫何世俗之贵鱼目兮，弃夜光而不采。岂忍夫怀宝而迷邦兮，握照乘而自晦。终惧世之不察兮，訾径寸以微颣。虽怀宝其何辜兮，独被褐之见罪。潮生兮犀浦，月出兮贝屿。弦望兮有时，藏珍兮自妩。激天吴兮命海若，木兰舟兮沙棠橹。访鲛室兮从之，蚌鳖纷纷兮媵予。惧轻投兮按剑，将采之兮谁与。"}