{"id":"722809","title":"如此江山 送孙屺瞻学士省觐归吴兴。","dynasty":"明末清初","author":"梁清标","text":"淙淙几夕青门雨，学士碧山归去。词苑无双，胪声第二，烺烺照人琼树。文推绣虎。每东观陈书，花砖徐步。故国关情，河梁抗手冥鸿举。江山罨画如旧，叹无端战伐，灰飞楼橹。衣锦争看，倚闾亲在，菽水九重恩许。轻帆晓渡。趁夹岸芙蓉，菰芦深处。鸥鹭何猜，南陔篇自补。棠舟冲破吴淞水，瑟瑟岸汀苇。酒具茶铛，云蓑雨笠，载得半江秋思。莼丝信美。任满地风涛，一竿鳣鲔。荷芰裁裳，徐陵也号天随子。詹公任父已往，中原共识汝，烟波名字。斗鸭先生，钓鳌狂客，谁绘剡溪藤里，徵书一纸。为勉出菰芦，客星至矣。漫捲渔筒，黄金台更起。"}