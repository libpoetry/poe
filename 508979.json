{"id":"508979","title":"郭熙山水图为丁道录烱然题","dynasty":"明","author":"倪谦","text":"仙家洞天三十六，地脉独数华阳灵。我师佩印主其所，雾阁云窗常不扃。支铛玄夜煮白石，飞檄白书鞭轰霆。茅君礼罢月如水，控鹤直入秋冥冥。玉皇闻师司下土，召赴弥罗紫霄府。命临真境向蓬莱，玉佩霞琚绾簪组。旧游为别今几春，时忆家山魂梦苦。危峰飞瀑正当门，閒却长桥跨溪浒。郭熙画手称良工，运毫命意趣不穷。当年应预写句曲，深林邃壑何其同。我师得此如拱璧，索我开图着诗笔。赋诗看画思飘飘，何须更蹑王乔舄。"}