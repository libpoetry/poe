{"id":"464013","title":"瑞鹤仙 东湖泛舟，取“圆荷浮小叶”分韵得“叶”字，别后感作","dynasty":"当代","author":"杨雪窗","text":"水涵云影阔。望楚岫馀红，满川风色。烟篷傍桥歇。过圆荷万点，数鸥飞雪。倚桡待月。怅飘然、湖山似瞥。纵他时、一笑重逢，只恐一番重别。情切。佳期何处，柳外蘋花，弄秋时节。遥山万叠，飞舟赋动仙窟。送蓼香，数里西风菡萏，轻著沧浪一叶。奈吟魂、梦窄湖宽，映天自澈。"}