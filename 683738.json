{"id":"683738","title":"汪中丞戚都督道服访余小祇园即事","dynasty":"明","author":"王世贞","text":"不知何物两道士，来摘香台石上霞。瞥见毫端出狮子，还惊匣里吐莲花。君将双衲籋芙蓉，予指孤云伴碧松。解道栖楣俱怖鸽，那知托钵有乖龙。藏经阁前风雨横，猎猎梅花飞早春。却似脩罗初破日，满天惊散玉龙鳞。罢拥千帆截海涛，溪头耐可弄鱼舠。那轻芥子无多地，不论须弥万仞高。"}