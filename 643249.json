{"id":"643249","title":"送黄将军分镇台城","dynasty":"明","author":"胡奎","text":"渥洼之驹走千里，雪花凝寒吹不起。将军仗剑出洪都，南来手挽天河水。天河直与东海通，槫桑虬枝挂弯弓。旌旗倒射海底日，金鸦夜啼华顶峰。彼州之人迎我侯，此州之人不可留。顺风吹帆疾如马，绿水荡漾芙蓉秋。九日黄花一尊酒，手把茱萸当杨柳。将军自有谷城书，勋业传家垂不朽。"}