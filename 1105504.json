{"id":"1105504","title":"调笑 其三 盼盼","dynasty":"宋","author":"毛滂","text":"无力。倚瑶瑟。罢舞霓裳今几日。楼空雨小春寒逼。钿晕罗衫烟色。帘前归燕看人立。却趁落花飞入。憔悴。何郎地。密寄软绡三尺泪。传心语眼郎应记。翠袖犹芳仙桂。愿郎学做蝴蝶子。去去来来花里。何处。长安路。不记墙东花拂树。瑶琴理罢霓裳谱。依旧月窗风户。薄情年少如飞絮。梦逐玉环西去。芳草。恨春老。自是寻春来不早。落花风起红多少。记得一枝春小。绿阴青子空相恼。此恨平生怀抱。酒美。从酒贵。濯锦江边花满地。骕骦换得文君醉。暖和一团春意。怕将醒眼看浮世。不换云芽雪水。花好。怕花老。暖日和风将养到。东君须愿长年少。图不看花草草。西园一点红犹小。早被蜂儿知道。"}