{"id":"1059097","title":"送章显父推官改官","dynasty":"宋","author":"邹浩","text":"高堂夫人九十馀，一子晚方趋仕途。前年封邑非子致，更待子荣新命书。子纡墨绶来汉东，百里气和年屡丰。声名籍籍动群耳，还似当时诗赋中。诸公欲默安得已，争溯日边飞荐纸。拔身左选归尚书，摅发平生从此始。摅发平生从此始，未足为子增欣喜，所喜荣亲有期矣。郡邑疏恩寿齯齿，斑衣儿啼奉甘旨。"}