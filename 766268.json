{"id":"766268","title":"永遇乐 其三 风雪渡江宿九江通远驿","dynasty":"清","author":"周之琦","text":"退鹢风颠，呿鲸浪涌，帆叶掀舞。宦海沈浮，迷津指点，漫唱公无渡。凉秋暗雨，残冬密雪，荏苒岁华成故。想山中、匡君笑客，往来浪迹良苦。邮亭梦里，烟波东望，忍见寒潮生处。帘幕轻阴，琴歌欢意，聊共灯唇语。悠悠絮影，依依兰膳，且喜早梅香吐。归期近、庭前定有，鹊声报午。"}