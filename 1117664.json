{"id":"1117664","title":"泛湖至东泾三首","dynasty":"宋","author":"陆游","text":"春水六七里，夕阳三四家。儿童牧鹅鸭，妇女治桑麻。地僻衣巾古，年丰笑语哗。老夫维小艇，半醉摘藤花。湖光分别浦，岭路过前村。泉石相萦带，云烟互吐吞。耕犁无易业，邻曲有通婚。试觅诛茆地，吾将遗子孙。细细桃枝竹，疏疏麂眼篱。雪霜烧葑夜，月露采菱时。腰斧登山早，移罾出浦迟。关心尽幽事，恨汝不能诗。"}