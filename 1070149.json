{"id":"1070149","title":"次韵叶内翰游西余山用袁奉议韵","dynasty":"宋","author":"程俱","text":"平子愧明略，长卿真倦游。笭箵傥可佩，瑶玉岂复舟。旧闻西余老，猖狂白蘋洲。毫端宝刹见，尘起大地收。奋迅师子王，蚓蛙视蛟虬。向来大涤翁，晚节万户侯。襄阳一转语，富贵真云浮。此道久已微，珷玞混琳球。念昔过苕霅，寻溪亦经丘。同游今安在，十载一瞬眸。几欲挂长剑，刻舟笑延州。焉知瓮中人，寂默无春秋。香炉着古庙，一念万劫休。安得五亩园，良苗接平畴。脱身饥寒外，结友高胜流。二边无馀习，六贼可尽刘。谁能使危肠，一日一万周。须公谢三旌，故事追羊求。青鞋一幅巾，往来山之幽。且复载明月，深潭戏垂钩。"}