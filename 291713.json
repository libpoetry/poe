{"id":"291713","title":"庆宫春·读片玉集","dynasty":"现代","author":"寇梦碧","text":"汴水歌残，楚云梦冷，风流占尽才名。烟柳春词，新橙谑语，蛾眉谣诼堪惊。乐章独步，合追配、诗中少陵。霜腴四稿，一瓣心香，许撷芳馨。赋愁几费閒情。秦镜韩香，难慰飘零。顾曲堂空，寄闲谱佚，玉琴弦折谁听。梦游何处，杳仙乐、张筵洞庭。萧条异代，可有梅娇，解度新声。"}