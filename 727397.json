{"id":"727397","title":"宋南郊登歌三首 夕牲歌","dynasty":"南北朝","author":"颜延之","text":"夤威宝命，严恭帝祖。表海炳岱，系唐胄楚。灵鉴浚文，民属睿武。奄受敷锡，宅中拓宇。亘地称皇，罄天作主。月竁来宾，日际奉土。开元正首，礼乐交举。六典联事，九官列序。有牷在涤，有洁在俎。以荐王衷，以答神祜。维圣飨帝，维孝飨亲。皇乎备矣，有事上春。礼行宗祀，敬达郊礼。金枝中树，广乐四陈。陟配在京，降德在民。奔精照夜，高燎炀晨。阴明浮烁，沈咏深沦。告成大报，受釐元神。月御按节，星驱扶轮。遥兴远驾，曜曜振振。"}