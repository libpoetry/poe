{"id":"687738","title":"南川书来知领平湖教官","dynasty":"明","author":"庄昶","text":"乾坤到处有知音，何自千峰又古琴。世外浮名真腐鼠，人间木铎有天心。百年道大吾何病，自古官卑职易任。欲采芙蓉何处寄，空江十月水犹深。朝阳倾耳凤凰音，此日虞廷有舜琴。贤圣一时通治道，先生万古管人心。浮沉在我先难断，花柳随时老更任。且放平湖閒酒盏，千红万紫看春深。满耳虞周治世音，平湖分与杏坛琴。好凭烟月千年手，弹出英雄万古心。岁月虚名双鬓改，乾坤大担老肩任。白头多少江门意，海上青山个个深。何许书来遗好音，春风刚坐草堂琴。青天白日凭谁眼，流水行云得我心。弄枕箕山真有许，钓鳌东海久无任。先生自与行藏熟，不悔深山入未深。太古乾坤太古音，不弹今日乃公琴。病中我有痴聋耳，天下人无各自心。轩冕云山难错料，千钧一羽果谁任。酒杯何日平湖共，舞到梧桐月影深。归装频送棹歌音，还把南川去日琴。十载几谈周易卦，一官方是揽山心。吉凶悔吝平生准，用舍行藏老力任。每忆秋江临别话，一年惆怅钓台深。"}