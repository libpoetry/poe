{"id":"958717","title":"送陈守仁入太学","dynasty":"宋","author":"郑侠","text":"父子本天性，至恩无比伦。矧公之尊府，子舍公一身。料从少小来，迨兹壮有室。未尝越旬月，远去慈亲膝。借问今何之，千里具行装。荅言为道艺，愤悱趋上庠。有客前献言，惟道若大路。驾子天神明，贤圣在举步。幽堂列坟典，周孔以为师。学成名亦遂，且不离庭闱。荅云子言善，在予非不知。父母生我身，劬劳靡不为。垂髫俾之学，外不与毫丝。乃今有室家，儿女发已束。分寸无所立，何以酬顾复。如彼甲与乙，名高髦俊科。又若丙与丁，禄位今嵯峨。是皆予亲友，予独无所就。是以不宁居，忙于贾求售。昔者三千徒，负笈洙泗滨。孟轲远游学，母老仍家贫。尚违晨昏侍，以就德业新。盖以慈爱心，惟期已成达。男子四方志，安能恋房闼。客前贺曰都，事固无必非。子志乃如此，顾予安得知。在家事多夺，远大非可必。大孝在显亲，为子解羁絷。日月如逝波，无方可维絷。陶侃惜分阴，仲尼犹不及。自古力道业，寸晷重琳璆。子今道所出，处处足浇浮。阳和达京辇，士女方春游。百宝妆楼台，歌喉珠宛转。恼乱巧迎逢，偏能伺方便。平生足持守，到此总不见。又有非辈流，频频甚鸴斯。顾盼借颜色，谈笑怀奸欺。从容樽酒间，留连棋局上。英豪俊杰心，鲜不由此放。子今志者大，思虑宜蚤正。慎子之朋侪，力与光阴竞。由此期显亲，昊天其斯应。"}