{"id":"1236512","title":"宫词","dynasty":"元","author":"周伯琦","text":"画阁香销暮雨晴，珠帘半捲远山明。蒲萄初醒罗衣薄，枕上鹍弦拨不成。木难火齐当缠头，贴地金莲步欲羞。露湿银床人语静，蟾宫九夏是中秋。巫山隐约宝屏斜，朝著重绵昼著纱。徙倚牙床新睡足，一瓶芍药当荷花。宝鉴当窗促晓妆，金茎玉露奉君王。菊花如锦秋风近，愿似中间御爱黄。苑路东西草色遥，阑干曲曲似飞桥。水晶殿外檐铃响，疑是銮舆早散朝。"}