{"id":"829895","title":"三月三十日与栽甫过崇效寺看牡丹多已披谢","dynasty":"清末近现代初","author":"黄节","text":"聊为花时一问存，迟开恨晚更何言。寻僧旧识前朝寺，促座犹悭入市尊。不意荒寒生绝艳，已愁春色近黄昏。客怀三月匆匆过，却是今朝最断魂。解道春归忽送春，斜街飞絮逐车尘。等闲绿树栖莺后，来对朱颜被酒人。染柳熏梅殊未了，才晴乍雨更无因。可怜俯仰低枝在，划地东风又浃旬。莲根未长秦蘅老，况汝残开已不堪。剩与桃梨同沆瀣，尚留蕉萃对瞿昙。蝶阑向暝知谁过，燕语无眠却独谙。错被玉人回靥看，不如飘泊满江南。汲汲光阴顾景来，闲阶小立意徘徊。始知成碧看朱误，何待香消酒醒回。强札未为游客惜，盛时曾向众芳哀。相逢此日犹如此，浪费驮金走马才。"}