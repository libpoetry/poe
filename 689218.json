{"id":"689218","title":"元夕怀都下之游五首","dynasty":"明","author":"何景明","text":"忆昨长安元夕来，五侯弦管上楼台。已见炬如千树列，更看灯似百花开。龙岫层城接御沟，香车宝勒夜深游。花坊竞买千金带，绮陌皆悬五色毬。夹路香尘夜不开，万人争道看灯来。金波宛转千门里，银汉逶迤一道回。紫禁烟花一万层，鳌山云里见崚嶒。繁星散作宫中炬，明月来为殿上灯。白马金珂上苑东，六街歌舞散香风。豪游已作三年梦，愁对春灯此夜红。"}