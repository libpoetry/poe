{"id":"766581","title":"忆旧游 题叶润臣侍读名澧客舟听雨图","dynasty":"清","author":"黄燮清","text":"问秋来何处，向晚阴阴，入夜潇潇。已苦难消领，况离筵酒醒，独枕心焦。故人送我千里，情梦碎寒潮。叹绮阁挑灯，篷窗拥被，各自无聊。兰桡。系荒渡，念岁岁江湖，蓬泛萍飘。一掬相思泪，化明珠零乱，洒向蘅皋。图画未忍重看，尝惯可怜宵。待共语羁愁，芦华万叠飞雁高。"}