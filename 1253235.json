{"id":"1253235","title":"题画六首","dynasty":"元末明初","author":"钱宰","text":"树折云梢浪拍窗，老渔齐放钓船双。不愁江上风波险，平地风波险似江。沙草青青近石矶，矶头疏木转斜晖。孤舟钓叟垂竿坐，远岫云飞带雨归。东南山水足清晖，茅屋枫林共石矶。谁坐扁舟沙际住，也知江海客忘归。松林日落碧云开，野老溪头坐石苔。隔岸好山招不到，一篙流水待谁来。绿阴黄鸟暮春初，谷口人家树下居。野老携琴度桥去，云山深处更何如。"}