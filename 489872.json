{"id":"489872","title":"赠葛进善","dynasty":"明","author":"袁华","text":"繄昔炎帝神农氏，品尝百草医药始。轩辕代起征不附，浮化草木及虫豸。乃延岐伯讲至道，推研疾病死亡理。灵枢玉函素问书，剖析丝毫明要指。维秦越人太仓令，用之攻疾良有以。下逮炎汉长沙张，论辨伤寒分表里。魏晋徂唐不乏人，脉经本草咸述纪。金源卯金刀最良，志复古学拯颓靡。再传戴人术亦神，后来继者东垣李。用药攻守势虽殊，异路同趋无远迩。遂令末学知所归，溯流寻源终及委。缅彼规规守局方，仿若刻舟求剑耳。娄东有客稚川裔，尚友前修敦素履。白晰丰下颀而长，蒿艾之中见兰芷。去年挟册观光游，门外求医日成市。太史雄文特笔褒，五色云霞光堕地。里人曾生客他郡，触暑长涂行不己。黄尘眯目口生烟，乖沴致疾几不起。朅来一视曰无虞，投以囊中方寸匕。煮而食之俄顷间，外热己弭内泄止。举家感德何以报，索我长诗当纨绮。诗成写赠愧不工，愿保贞名垂信史。"}