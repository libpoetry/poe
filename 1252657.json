{"id":"1252657","title":"漫兴九首","dynasty":"元末明初","author":"郭翼","text":"瞿卢袁陆思清警，要我题诗来鹤亭。月下吹笙看舞影，竹中移栅护霜翎。广平梅词吐清婉，惠连《雪赋》映婵娟。况有文章兼二美，吕家亭子得无传。白云满地如白石，明月窥江来近人。最忆荥阳好兄弟，著霜柿叶写诗新。淮泗大水断禾黍，闻道居人巢树头。汉武曾闻歌《瓠子》，老翁更儗赋《黄楼》。城南市中有楚客，醉卧高楼看月生。两儿共扶不肯下，紫箫吹度到天明。侧闻朝家置史馆，须得班马出群材。揭公已老欧阳死，近者何堪为总裁。北山一士禅宗秀，烂漫交情只忆渠。每与王郎传诅楚，不同怀素学狂书。永嘉为儒有陈子，更思文雅得曹髯。麟趾凤毛不复见，龙文虎脊有谁兼。江上十月风日好，小桃欲开春可怜。绝胜龙沙三尺雪，雕弓射雁拂庐前。"}