{"id":"828782","title":"戊子除夕感述","dynasty":"清末近现代初","author":"陈曾寿","text":"维昔壬申冬，倭难发津沽。避地劳我皇，旅顺荒海隅。小臣奉召往，预为赁楼居。床几逮匕箸，凡百备所须。浮海赴行在，时已逼岁除。黑夜犯冰雪，下车风裂肤。求钥启居户，乞水叩邻闾。须臾中使来，■盘兼挈壶。温暖回冷室，薪炭殷洪炉。随行表侄伟，分榻拥毡毹。遥闻箫鼓声，涛风杂啸呼。播荡万端集，意气仍发舒。明发趋朝正，赐食饫天厨。筵前拜殊恩，报称惭微躯。帝谓患难际，义与兄弟俱。惶恐首至地，肝脑岂足涂。维时丰镐民，旦夕望来苏。强邻假名义，胁诱张笼笯。我皇拒不纳，明志降手书。凛凛十二条，正义折诡图。使者匿不出，仓卒迫乘舆。二月临长春，国号易曼殊。百官内外杂，非族据要枢。迭望而迭食，非马亦非驴。朋分后胜金，卖国甘为奴。越宿我潜去，密疏明区区。帝曰成汝志，内帑仍颁诸。其年改官制，局设内廷初。职司奉陵庙，择人及庸愚。帝谓予家事，与国实分疏。义有不敢辞，黾勉策骀驽。福陵气葱郁，乔木万万株。皇产有三川，林矿实上腴。生心肆攘夺，严绝誓不渝。撄怒讽使去，翻然还故都。芦沟事变起，倭患十载馀。诸弟隔南天，尺寸不可踰。今夕复何夕，聚族忘艰虞。梅花照杯酒，博塞为欢娱。旧交馀二三，沫湿相岣濡。至尊尚蒙尘，穆驾无回车。末由尽臣力，聊得申友于。回思旅顺时，遭际千载无。人生苦难全，甘苦纷荠荼。自从决藩篱，流丸转瓯臾。孑遗沟壑尽，诛求骨髓枯。驱之等犬豕，践之如土苴。毒螫去蛇蝎，猛噬来貙貐。滔天非一族，神州竟沦胥。出户望北辰，万里阴云铺。长夜何时旦，披写长欷歔。"}