{"id":"220064","title":"叔父作寿藏","dynasty":"宋代","author":"李处权","text":"昔闻刘伯伦，荷锸常自随。又闻陶元亮，自作挽歌辞。人生一大梦，未了黄粱炊。有初必有终，此理夫何疑。大阮吾宗杰，德事见所施。后凋难老质，寿考当期颐。开阡营兆域，预卜青乌期。无乃大蚤计，究竟良不痴。一旦与世辞，於焉乃真归。庶几达者观，永谢高人嗤。山川蕴嘉气，雨露竹柏滋，于公更高门，驷马来不迟。"}