{"id":"682714","title":"阮溪杂咏","dynasty":"明","author":"区怀年","text":"荷蓧沿溪数百家，桔槔声里见流霞。春畦绿满呼耘草，谷口谁曾问落花。屋边流水漫垂纶，不树桃花亦避秦。何事平津报开阁，五湖烟棹属闲身。沧桑回首刹那间，长日能消绮季闲。歌罢紫芝人寂寞，坐娱枰局对空山。丘壑忘机道亦存，石函书罢偶窥园。鸦啼古木炊烟起，卧听南庄刈稻喧。"}