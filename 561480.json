{"id":"561480","title":"和顾中丞出息东郊田舍二首 其一","dynasty":"明","author":"严嵩","text":"息驾追夙游，艺畴戒春作。缫茧巳眠蚕，探鷇忽成鹊。林英纷委地，柰此风雨恶。芊绵原隰引，联络沟塍错。叠石群岫移，诛茆数椽缚。宁希金悬肘，赖有田负郭。灿灿霞冠岑，涓涓泉赴壑。雊雉当坐隅，嗥犬出丛薄。床横元亮琴，架贮韩康药。雅志璞仍怀，浮荣屣应脱。岂异子云居，草玄甘寂寞。"}