{"id":"268002","title":"扫花游·岚君以家中梅花两朵封寄，题曰家园春色，为拈此解","dynasty":"现代","author":"何振岱","text":"一般春色，甚苦爱家园，手栽偏好。信风恁早，料芳心也念，爱花人老。细裹亲开，却讶题封字小。是纤手、自摘取树梢，闲起清晓。寒悄乡梦杳。忆竹外斜枝，酒阑千绕。远香暗袅。算心情未减，樽前年少。迢递风光，与子拈来微笑。庭月皎。约依然、碧栏双照。"}