{"id":"763313","title":"桂枝香 其一 四十九自寿次澹心","dynasty":"清","author":"吴绮","text":"青眸如旧。把世路羊肠，等闲参透。可笑小儿造物，种禾生豆。知非不觉年华骤，只消磨、沈郎腰瘦。金门方朔，玉阶颜驷，几番生受。向此地、一麾还又。叹湖海凄凉，雨云翻覆。震泽西风，吹满浮邱双袖。霅馆秋登堪琢句，是衔觞、去年时候。新醅出瓮，好山当坐，且娱清昼。"}