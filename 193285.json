{"id":"193285","title":"谢世诗·伶仃七十翁","dynasty":"宋代","author":"吴潜","text":"伶仃七十翁，间关四千里。纵非烟瘴窟，自无逃生理。去年三伏中，叶舟遡梅水。燥风扇烈日，热喘乘毒气。盘回七十滩，颠顿常惊悸。肌体若分裂，肝肠如擣碎。支持达循州，荒凉一墟市。托迹贡士闱，古屋已颓圮。地湿暗流泉，风雨上不庇。蛇鼠相交罗，蝼蝈声怪异。短垣逼闾阎，檐楹接尺咫。凡民多死丧，哭声常四起。夷或哭其夫，父或哭其子。尔哭我伤怀，伤怀那可止。悲愁复悲愁，憔悴更憔悴。阴阳寇乘之，不觉入腠理。双足先蹒跚，两股更重膇。拥肿大如椽，何止患蹠盭。淫邪复入腹，喘促妨卧寐。脾神与食仇，入口即呕哕。膏肓势日危，和扁何为计。人生固有终，盖棺亦旋已。长儿在道涂，不及见吾毙。老妻对我啼，数仆环雪涕。绵蕞敛形骸，安能备丧礼。孤柩倚中堂，几筵聊复尔。骨肉远不知，邻里各相慰。相慰亦何言，眼眼自相视。龙川水泱泱，敖山云委委。云飞何处归，水流何处止。悠悠旅中魂，云水两迢递。朝廷有至仁，归骨或可觊。魂兮早还家，毋作异乡鬼。"}