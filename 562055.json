{"id":"562055","title":"赠乘槎客","dynasty":"明","author":"贝琼","text":"六月淮南不知暑，闭门日日风和雨。乘槎仙客何处来，把酒张灯连夜语。酒酣示我榰机石，曾到天河见河鼓。人间倏忽三千秋，弱水三枯海鳌腐。吴争越战空陈迹，山绕钱塘作龙虎。柳外楼台十万户，太平重自南朝数。吴娘玉面胜梨芯，解向尊前胡旋舞。乐极哀来泪相续，城郭秋深半禾黍。内前树老啼寒鸦，山月无情照今古。白首相看亦偶然，忘形何必论宾主。天为酒星地酒仙，麒麟将相皆黄土。约我他年一棹归，西湖烟浪从渔父。"}