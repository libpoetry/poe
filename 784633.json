{"id":"784633","title":"丁酉秋张兰谷招游龙泉夜中得雨泉韵清佳因赋长句即谢兰谷","dynasty":"清","author":"王尔烈","text":"龙泉之龙去为霖，泉不自润收清音。朅来招提已三至，流水空对无弦琴。金钱敬卜神如贶，夜半淋浪闻枕上。晓来群山拥湿云，松根石罅波激荡。开唇鼓吻龙作声，钧天乐作虞球鸣。入耳喧腾转幽静，到眼活泼还晶瑩。此时髯龙吹细籁，白帝骖龙飏风旆。巨象呼吸狮子鸣，喷雷翻雪众声会。入夜禅龛龙吐珠，群仙影动开琼琚。梦榻浑忘身是我，庄生蝴蝶飘蘧蘧。一雨成奇伊谁力，欲问山灵山默默。此日相招饱意归，惠我岂惟多酒食。"}