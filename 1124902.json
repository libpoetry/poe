{"id":"1124902","title":"爱山堂七绝句","dynasty":"宋","author":"徐鹿卿","text":"横江江上四山环，少得当前面势宽。试上此堂舒远目，疏林尽处见峰峦。大峰舒肆小峰崷，帘幕中间坐五侯。立断斜阳吟不透，一声牧笛满林秋。竹篱茅店野人家，门外清流一带斜。小隐桃溪端的是，更须水上觅胡麻。比屋桑麻三月雨，夹溪桃李四时春。谁欤幻出山前景，指似堂中觅句人。自有堂来三换扁，官居贤否只山知。酴醾妩媚今何许，山色青妍宛旧时。客问主人今暇否，主人心与水云閒。庭空吏散文书静，茗椀熏炉上爱山。坡谷经行久品题，顾令迂拙强搜诗。虽然何世无坡谷，山立孤高好自持。"}