{"id":"686456","title":"读史有感二首","dynasty":"明","author":"甘瑾","text":"二龙怅望杳东游，弓剑苍茫满地愁。青草空遗双冢月，彩云已散六宫秋。长江落日忠臣恨，易水寒风壮士羞。楚汉兴亡俱一梦，当时何用割鸿沟。汴流西绕汉时宫，陵树萧萧易朔风。金碗不冰银雁去，铜仙无露玉盘空。御沟流水人间碧，禁苑蟠桃海上红。却忆晋家南渡客，清谈不记误和戎。"}