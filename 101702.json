{"id":"101702","title":"玩珠吟·识得衣中宝","dynasty":"五代","author":"元载","text":"识得衣中宝，无明醉自惺。百骸俱溃散，一物镇长灵。知境浑非体，寻珠不定形。悟即三身佛，迷疑万卷经。在心心岂测，居耳耳难听。罔像先天地，渊玄出杳冥。本刚非锻鍊，元净莫澄停。盘泊逾朝日，玲珑映晓星。瑞光流不灭，真澄浊还清。鉴照崆峒寂，劳笼法界明。剉凡功不灭，超圣果非盈。龙女心亲献，蛇王口自倾。护鹅人却活，黄雀义犹轻。解语非关舌，能言不是声。绝边弥瀚漫，三际等空平。演教非为教，闻名不认名。二边俱不立，中道不须行。见月休看指，归家罢问程。识心岂测佛，何佛更堪成。"}