{"id":"1117395","title":"思山吟","dynasty":"宋","author":"邵雍","text":"看即青山与白云，寻思没量大功勋。未知乐处缘何事，岂止饥时会茹荤。千首拙诗难著怨，一樽芳醑别涵春。壶中日月长多少，能老红尘几辈人。秪恐身闲心未闲，心闲何必住云山。果然得手情性上，更肯埋头利害间。动止未尝防忌讳，语言何复著机关。不图为乐至于此，天马无踪自往还。"}