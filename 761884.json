{"id":"761884","title":"咏闽儒三则 其一 李延平先生","dynasty":"清","author":"郑用锡","text":"遁世终无悔，平居四十年。科名惭末第，河洛悟先天。一室箪瓢乐，千秋衣钵传。机倪阐神鬼，奥窔洞山川。斯道存文字，吾身可圣贤。冰壶真了彻，圭角独磨研。况抱邱林志，能操笔削权。忧时长默默，恋国复拳拳。大节完忠孝，名言记简编。风云当路幻，日月此心圆。危坐能终日，豪情属少年。至今过剑浦，水竹荐羞笾。"}