{"id":"852470","title":"送无演归成都","dynasty":"宋","author":"文同","text":"曾读契嵩辅教编，浮屠氏有不可忽。后于京师识怀琏，彼上人者尤奇倔。余尝从容问其友，琏复为余道居讷。是三大士才过人，所畜岂肯吾儒屈。文章汪洋道义富，不止区区事其佛。余思此等更谁似，蜀有人焉颇超越。成都敏行字无演，所谓万星中一月。想嵩琏讷见须避，不尔往往被呵咄。通禅晓律两无碍，前会定预耆阇崛。群经列史固汗漫，独泛其深仍出没。外之所精者书画，不问不语常若吃。计其夏腊殊未几，在大众中诚突兀。余守陵阳至穷陋，雨浸一春泥汩汩。英溪硗磝磴道崄，行客欷歔上崷崒。无演冲冒独不顾，来款余门手持谒。呼之使前见已喜，相貌圆满藏神骨。清谭坐久愈飘洒，顿遣尘襟落如拂。新诗古文览嘉贶，气格俊健凌霜鹘。观其衮衮出论议，收敛便可与簪笏。试将邀之使从仕，笑指此顶安更发。日招与语自无厌，何乃告去苦仓卒。西城晓日照高岭，倒搭乾陀入深樾。师归常宜见嘉祐，此老心中已无物。好音相与频寄惠，余在空山正伊郁。"}