{"id":"693252","title":"答天池王孙步韵","dynasty":"明","author":"苏升","text":"一代洪流衍玉河，如君标格更嵯峨。山中芳草幽情远，阁上炊藜古帙多。章浦月明悬客梦，弋阳秋色照松萝。投来佳句偏相忆，喜向天风几咏歌。蹇步宁誇百里才，一官疲剧笑昌台。深惭政拙叨缨弁，敢谓恩覃遍草莱。汉代名贤思卓鲁，梁园胜友具邹枚。迢遥景物愁相隔，何日分题问酒杯。"}