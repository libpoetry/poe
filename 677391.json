{"id":"677391","title":"游仙三首调笑丁戊山人 其三","dynasty":"明","author":"胡直","text":"大道虽可受，虚无为之先。当其产大物，嘘噏成地天。二仪既以剖，灵气于中旋。壮哉广成子，出入握浑元。一朝启天扃，授道羲与轩。落落千岁间，传者有周聃。周聃既隐矣，灵均发其诠。纵读远游词，托意何浚渊。寓言沈湘曲，千秋徒愤悁。宁知骖玉驷，晞发九阳门。嵇生何倜傥，结志缵冲元。赭衣适东市，顾日弹素弦。兵解无惊怖，俗士焉能原。人生测有形，焉得契空玄。金石徒区区，畴能获大还。虞恐众士笑，为君陈篇端。"}