{"id":"1237470","title":"无题四首","dynasty":"元","author":"傅若金","text":"天台灵草满溪香，缥缈鸾笙隔洞房。谁见桃源花树里，春来日日待刘郎。江头芳树碧重重，中有危楼对楚峰。尽日娉婷倚窗下，看花不使外人逢。楼上仙衣捲薄罗，楼前春暖杏花多。凤箫最好吹明月，惟有萧郎自教他。江草离离江水流，玉人何处卷帘钩。垂杨学尽春来瘦，不省人间有别愁。"}