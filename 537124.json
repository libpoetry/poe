{"id":"537124","title":"石公山观日没月出歌","dynasty":"明","author":"王世贞","text":"我登石公山，其颠据湖心。东西两轮对出没，东轮黄金西紫金。紫轮冉冉破天碧，羲和鞭挥六螭息。霞使云君俨犹扈，金支翠旗光艴奕。少选东轮际空起，万顷冲波波欲靡。稍出为钩渐为玦，馀光如练俄如绮。狂夫举觞觞不空，时有五彩行其中。半岭初收火齐镜，千家仍浸水晶宫。笑谓此两轮，中藏赤乌白兔，搏弄千古万古。今夕落吾手，匹如宜僚能使丸上复丸下。此湖自称等溟渤，往往双眸际穷发。那知若木与扶桑，只在三吴一杯阔。若论邹衍大九州，更有诸天千日月。六合之外多可疑，君但快饮莫少稽。侧耳徐听鸣天鸡，西轮欲东东亦西。"}