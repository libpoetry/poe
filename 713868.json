{"id":"713868","title":"赠尹学博","dynasty":"明末清初","author":"屈大均","text":"广文先生居崖州，乃在琼南天尽头。洞天大小日觞咏，且喜海外有丹丘。学田颇有槟榔树，椰子之林租可收。白椰浆清黄椰浊，消渴日饮如黄流。槟榔花甜胜于子，回甘不用南扶榴。崖人沐浴汝膏泽，诗教亦稍知温柔。渐将礼义变蛮俗，更使文章为脯脩。十年不迁崖人喜，贤师教化天所留。道行岂惜浮涨海，官贫亦胜为黔娄。橐中沉速定多少，与黎相易惟肥牛。黎娘爱针及红布，持之易香长满篝。好香亦未损清德，君于五指还冥搜。"}