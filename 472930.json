{"id":"472930","title":"李太常伯华江上草堂雪夜出妓弹琵琶","dynasty":"明","author":"吕时臣","text":"北风吹雪昼易昏，树深竹密江上村。红灯照席不知夜，忽有远客惊叩门。系马登堂不问姓，不顾傍人即坐定。座中举目皆英豪，主人呼出郑樱桃。红丝袅地毾鶄暖，帘额纷香落凤毛。大小忽雷手中出，须臾翻作郁轮袍。媚脸斜凝新病眼，一曲低回黄金槽。众客闻之各掩泪，浔阳此夜我先醉。天涯海角用此心，古人意气轻黄金。瞥然上马出门去，酒酣寒极天将曙。"}