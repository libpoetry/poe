{"id":"685676","title":"己未元夕曲八首","dynasty":"明","author":"邓云霄","text":"铁锁严城夜不扃，桂宫人亦启云屏。仙声不独霓裳曲，环佩珊珊自可听。春日迟迟夜更长，华星宝月让灯光。灯摇酒浪飞鹦鹉，风送箫声引凤凰。春夜千金价未高，十千一斗市春醪。已开芳宴延珠履，肯惜翻杯污锦袍。绮罗队队踏芳春，士女宫妆态转新。十里灯烟团紫雾，六街龙脑散香尘。市桥桥畔月偏多，谁戛流云发浩歌？天上繁星连绣陌，栏前轻浪接银河。吹箫明月醉迷楼，廿四桥边忆旧游。今夕河梁看夜市，可怜风景似扬州。隋宫剪彩未须誇，火树能开顷刻花。更羡秋千绳百尺，牵回璧月莫西斜。丰年灯景倍风光，歌管千门夜未央。郭北已开驰马埒，城南新敞打球场。"}