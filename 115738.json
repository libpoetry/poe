{"id":"115738","title":"步蔬圃·荒城繁草木","dynasty":"宋代","author":"张耒","text":"荒城繁草木，落日下牛羊。巍亭俯蔬圃，秋物半青黄。敢爱雄鸡冠，殷鲜如激昂。黄葵贵且丽，薄夜掩其房。低篁掩蟋蟀，枯苇巢螳螂。落落中畦枣，垂实半老苍。深行乱飞蝶，时亦掇芳香。况复携妇子，笑言何乐康。归溪踏新月，到家灯烛光。田园兴偶动，疏懒意何长。"}