{"id":"993083","title":"读邵不疑学士诗卷杜挺之忽来因出示之且伏高致辄书一时之语以奉呈","dynasty":"宋","author":"梅尧臣","text":"作诗无古今，唯造平淡难。譬身有两目，瞭然瞻视端。邵南有遗风，源流应未殚。所得六十章，小大珠落槃。光彩若明月，射我枕席寒。含香视草郎，下马一借观。既观坐长叹，复想李杜韩。愿执戈与戟，生死事将坛。"}