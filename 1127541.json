{"id":"1127541","title":"和正仲提举","dynasty":"宋","author":"彭汝砺","text":"兀坐形忘入眇微，泊然无事亦无思。个中若得真消息，先报维摩长者知。一丝急急一丝迟，触物苍茫若有思。流水高山新作操，十年留待伯牙知。万事纵横似乱丝，道人莫道便无思。五湖风起浪如屋，祇问鸬鹚知不知。岘首人亡无限悲，高阳客散有馀思。急来相就一游乐，明日东西浑未知。十年祇有一钟期，泪落相望百尔思。寂寞广陵无复见，崩腾霖雨几人知。"}