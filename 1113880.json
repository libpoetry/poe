{"id":"1113880","title":"琼惟水东林木幽茂予爱此三士所居虽无亭馆之胜而气象清远连日水涨隔绝悠然遐想各成一诗目为城东三咏 杜公司法","dynasty":"宋","author":"李光","text":"南极多老人，及见九代孙。君生古崖州，气质清且温。今年八十二，颇觉行步奔。白发映红颊，疑是羲皇人。城东有幽居，潇洒真隐沦。渊明寓栗里，子美还羌村。迁流到双泉，得与君子邻。仁里圣所择，德齿古所尊。佳节近重阳，黄花已纷纷。家家社酒香，处处烹鸡豚。今朝风日好，水落依旧痕。一散腰脚顽，杖策时叩门。我爱曾城居，负郭颇幽雅。田畴绕屋庐，门径绝车马。但虞水侵门，敢怨风飘瓦。渊明非避俗，自觉往来寡。嗟予屏斥久，兹地犹里社。相望十里间，舟楫幸可假。风休水亦落，晴日照郊野。愿言驾柴车，始觉我忧写。"}