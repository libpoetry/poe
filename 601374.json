{"id":"601374","title":"次韵古风答小岑叔见梦有怀之作","dynasty":"明","author":"何其伟","text":"夙昔敦同盟，分投竹林社。宗党盛才贤，惟君称大雅。词华灿锦舒，风云歘挥洒。披襟共一时，阳春属和寡。伊余事远游，历冬又徂夏。与君帐分襟，离思毫端泻。劳君恼梦思，丽藻云中下。长跽读回环，万金错盈把。冥会悉中情，销魂驰广野。欲奏惭雕龙，难拴此意马。论及聚首期，杪秋接杯斝。顾言崇明德，弥绍年弥假。抒愫遂成篇，因之报长者。"}