{"id":"96268","title":"再次韵·偶来无一关","dynasty":"宋代","author":"赵蕃","text":"偶来无一关，何必化身上。下视胶扰中，脱去如覆掌。我生本山人，说山非妄想。赋诗亦漫兴，不要世称赏。与君志同趣，匪但居同壤。惟惭学不进，莫称年事长。今人岂无贤，敢谓吾安仰。不尔简与编，言行富前往。相期山中读，勿待秋风响。而我累饥驱，畏途方莽莽。"}