{"id":"679277","title":"苦寒行沁州山中作","dynasty":"明","author":"杨巍","text":"凌晨陟龟岭，诘曲怯跻攀。抚时岁聿暮，积雪蔽崇峦。寒生危堑里，雀啼枯木间。绵衣犹恨薄，仆从衣俱单。路旁有民舍，柴门掩空山。壮者散四方，老者卧草菅。海宇多变故，徵求日未閒。营构一何急，边尘满汉关。壑深水不流，我泪独潺湲。凭谁叫阊阖，早使阳春还。"}