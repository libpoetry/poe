{"id":"136034","title":"朱季公寄诗有怀真率之集次韵","dynasty":"宋代","author":"楼钥","text":"伊昔羊尹临丹阳，真率之名初滥觞。香山尚齿当会昌，卧云不羡坐岩廊。七人各列官与乡，年德俱高世所臧。丙午同甲遥相望，清谈生风相琅琅。耆英人物尤轩昂，赋诗远追白侍郎。文富归休寿而康，衣冠十二何锵锵。吾乡五老如雁行，至今月评尚推扬。家舅仕宦接王杨，眉寿遂及渭水姜。我如伤禽趁鸾凤，忽惊骑箕归银潢。向来雅约犹宝藏，菜羹草具烹彘肪。四皓中间有夏黄，蔼蔼义风夸句章。年来抱痾久在床，同社阔别如河梁。君尝远宦踰沅湘，又向封川憩甘棠。瘴雨蛮烟暗桄榔，何时归安朝士坊。忽传新诗几生光，敛衽正色而寒芒。诗境几成破天荒，徐为续貂未须忙。静揣归期应未央，归纵未衰亦老苍。莫年甘与子同裳，何事相望天一方。"}