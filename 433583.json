{"id":"433583","title":"哭李三次寒云韵二首","dynasty":"近现代","author":"温见","text":"回头云里众峰青，此去何人唱渭城。无限伤心波渺渺，有时入梦影亭亭。争传子晋依仙鹤，忍共红颜化草萤。一度哭君肠一断，那堪凄绝又还醒。千株杨柳万条丝，忍唱阳关一阕词。南浦当年真死别，凉风此即苦相思。花洲明月应如昨，冷圃斜阳曾几时。芳草美人何处觅，秋坟歌彻未成诗。"}