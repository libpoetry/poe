{"id":"1049929","title":"琅琊行","dynasty":"宋","author":"郭祥正","text":"琅琊异他山，坡陀晦诸峰。惟有山下水，其源与天通。寻源见楼阁，鸳瓦青重重。宝镜递华灯，空岩散疏钟。薰成香积界，回首非尘笼。阳冰俗篆未足数，禹称八咏元无功。我来独酌惜已晚，醉倒不见欧阳公。摩挲苍崖读旧记，谁掣玉索缠蛟龙。不忧石泐解磨灭，斯文自与元气同。徘徊落日跨马去，老松为我摇悲风。"}