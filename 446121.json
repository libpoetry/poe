{"id":"446121","title":"湘月 读钱仲联先生题图词，气格高华，几人能及，用其韵为当世名流写影，与原作无涉也","dynasty":"当代","author":"刘梦芙","text":"人间坛坫，斗新妆、画出蛾眉能媚。宝镜持来前后照，自喜容华绝世。今日寻梅，明朝嫁杏，忙煞春风里。尧天雨露，玉枝多结连理。不用赋买长门，蜂喧蝶捧，楚艳真无几。百折纤腰含巧笑，赢得君王怜尔。翠羽方簪，明珰还赐，莫吝千金费。霜飙忽卷，落花红逐流水。"}