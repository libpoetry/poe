{"id":"1116917","title":"龙图阁学士赠银青光禄大夫滕元发挽辞二首","dynasty":"宋","author":"苏颂","text":"逸气雄词昔自将，文场独立见轩昂。飞腾正近烟霄路，献纳尝依日月光。去国丹心那易折，临州惠爱想难忘。盖棺未毕经纶志，精爽犹应在帝乡。大器何妨更晚成，当年师友尽豪英。高谈每及功名际，壮志元无宠辱惊。天上玉楼须作记，人间白日睹佳城。伤心宿草东吴路，云水凄凉万古情。"}