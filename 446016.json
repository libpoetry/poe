{"id":"446016","title":"睡醒寄友人","dynasty":"当代","author":"熊东遨","text":"适与槐安同学会，大才千古斯为最。江山信手画成春，一色当红诸色废。当红天使遍城乡，分派新衣格外忙。此乃成人专美事，儿童未解也无妨。东风自是多新意，山水田园频设计。朝吹云锦暮吹霞，吹出风光千万里。无际沧波自养廉，大鱼腾绰小鱼潜。明朝更引天河水，沙草崖花一体沾。清时有味居奇货，高阁重阴名士卧。名士风流海域知，人人都打邯郸过。能凭一梦领风骚，幸福之门不用敲。收拾柴房都去睡，竹篱墙外月轮高。"}