{"id":"508500","title":"王舜耕山水为缪行人朴题","dynasty":"明","author":"倪谦","text":"烟岚万壑吐复吞，雨过汎涨溪流浑。野桥山店夜初晓，杳霭不辨东西村。嘉树苍苍迷近远，白云滚滚银涛捲。苔封古道阒无人，未放曦轮上孤巘。舜耕王翁八十馀，眼明能看细字书。醉挥老笔元气俱，风景似是图匡庐。多君长才擅专对，好山览遍芙蓉翠。看画駪駪忆晓行，诗成正揽皇华辔。"}