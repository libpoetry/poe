{"id":"287500","title":"燕山亭·元日超山宋梅亭作","dynasty":"现代","author":"夏承焘","text":"孤角风前，不诉暝愁，重叠关山哀怨。一线斜阳，难挽飘零，烂熳岁华虚转。流水前村，比环佩、曲中入远。惊换。又旧月楼台，海尘吹满。休问高处春寒，只一面东风，已飞千片。双栖翠羽，纵守苔枝，天涯梦痕同短。绿遍湖堤，恐万树、暗香齐断。横管。仍伴和、山猿夜半。"}