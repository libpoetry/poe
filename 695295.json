{"id":"695295","title":"将别严州留别诸友二首","dynasty":"明","author":"林光","text":"出门信步亦何疑，宜止宜行各有时。尘俗随流皆下策，天君能主即严师。千年自合留双眼，一敬端堪破万私。但得手中龙剑在，何愁光焰少人知。缆解沙鸥且莫疑，溪梅刚遇放花时。诸君试共参天意，释子还能礼祖师。山色留连皆惜别，风光过取不嫌私。他年归问桐江路，却把严光作故知。"}