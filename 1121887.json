{"id":"1121887","title":"送贯之兄被召为御史三首","dynasty":"宋","author":"范纯仁","text":"御史得言天下事，吾兄清直副明扬。方当旒扆勤开纳，肯使江湖勇退藏。贤者虑时心欲破，仁人致主策须长。朝廷宽大生灵急，只在忠臣振纪纲。忆昔先门陟谏垣，正人风采动朝端。家声宜有琳琅器，兄职今峨獬豸冠。台阁继登时所贵，忠贤得用古来难。浮荣未必吾儒志，会把功名竹帛看。艰祸龙钟百指存，共全馀齿赖依仁。鸰原方顾飞鸣急，乌府俄闻拔擢新。此别宦游须异地，从今教抚更何人。他年莫负乡关约，明月扁舟白酒醇。"}