{"id":"420682","title":"声声慢 听雪限九十七字仄韵，庚寅社题","dynasty":"近现代","author":"许宝蘅","text":"闲庭向暝，叠幕生寒，天公散花无迹。洒户侵檐，瑟瑟凄凄戚戚。香篝有人倦欹。尽猜疑晚来风力。怎禁得，怕竹梢梅蕊，被他横折。往日曾听伊处，伴榆塞暮砧，柳边荒笛。而今却是，惊破小斋岑寂。遥怜嚼毡客老，和悲凉笳吹于邑。乍梦醒又银壶残点滴沥。"}