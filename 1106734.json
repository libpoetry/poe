{"id":"1106734","title":"挽张佛子","dynasty":"宋","author":"王柏","text":"嘉庆图传世所稀，夫何佛子遽西归。平生施予心无为，时事艰难众有依。德谊百年犹积累，诗书五世渐光辉。儿童父老倾山谷，洒泪追随丹旐飞。陟屺虽频莫慰心，见公犹幸母如存。东山何事遽陈迹，西路如今又断魂。柳翣忽临新冢道，林花空满旧时园。一衿和气归何处，化作功名遗子孙。"}