{"id":"1089351","title":"再次转庵韵","dynasty":"宋","author":"许及之","text":"能诗何殊臂使指，得句不愁人背毁。诗何缘瘦道自肥，谁嘲饭颗山前甫。誓不惊人死不休，言是良工心独苦。骊黄牝牡元不问，智诈勇贪俱可使。合时端如锥画沙，悟处快于瓴建水。赵诗平澹谢奇古，所以吾侪誇絜矩。转庵更是可怜人，诗眼既高窥字髓。我生何能补一字，君美非溢私两喜。更须传抄及同社，定不惊嗟斯是取。骚坛摩垒真几人，安能碌碌数馀子。"}