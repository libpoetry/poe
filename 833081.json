{"id":"833081","title":"齐天乐 集草窗句","dynasty":"清末民国初","author":"朱祖谋","text":"翠微缥缈楼台亚，霜华锦空洲渚。山护云衣，波涵月彩，梦到隔花窗户。芳期暗数。怕水叶沈红，去年心绪。旧隐谁招，东堂松桂尽吟趣。一襟清致谁识，软尘飞不到，苒苒诗句。怨笛吟商，閒箫横玉，惟有盟鸥堪语。西风倦旅。怅望极归舟，一閒天付。立尽斜阳，花深连别墅。"}