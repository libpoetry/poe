{"id":"721791","title":"湖口守风作","dynasty":"明末清初","author":"屈大均","text":"舟自秦淮发，江行岁欲除。一风起彭蠡，十日望匡庐。身在因闻道，途穷为著书。妻孥纷涕泪，食尽有湖鱼。清浊鸳鸯水，微茫此合流。江穿彭蠡去，山逐落星浮。雁早先过岭，凫寒故近舟。萧萧双短鬓，空与荻花秋。渔父劳相问，芦中又一人。图书青草没，儿女白鸥亲。十日依沙屿，三年似水蘋。浮沉吴楚好，终是北堂身。鹧鸪飞不北，归计只番禺。妻子皆南客，蛮夷有老夫。水声秋在石，山影晚当湖。莫恨多憔悴，先人是左徒。左蠡苍茫外，黄岩彩翠中。双帆难出浦，十里亦悲风。瀑布无心望，梅花有梦通。天生大蝴蝶，只许在禺东。鹧鸪元有志，岂畏朔天寒。日是罗浮早，花惟涨海丹。将归儿女喜，未到水风难。清绝高堂月，犹从梦里看。县外江湖合，波涛尽白头。芙蓉吹已落，复作大孤浮。苍翠连三楚，萧森起一洲。平生惭惠远，不向虎溪留。庐岫须臾失，湖光变白云。波涛将布水，总作雨纷纷。竹影何时见，松声昨夜闻。梦魂如可再，更去访匡君。万仞香垆影，飞来带紫烟。窗从疏雨入，帆与乱云悬。月射湖光直，风吹岳势偏。白鸥知寂寞，一一酒尊前。雨中多白鹭，争拂钓船飞。枫叶明墟落，芦花隐翠微。石钟风外响，渔火夜深归。未遂浮家志，霜鳞此地肥。幽幽三峡涧，人饮玉泉肥。自向白云去，长因萱草归。九江愁挂席，五老枉开扉。日与南风守，那能白发稀。片帆旬日驻，未赴石人期。鸾鹤那知义，龙蛇自有时。霜惊寒气早，雨爱暮声迟。渔钓难为食，王孙且莫悲。苍翠朝来好，风多影不分。吹将千仞水，散作半空云。兰棹那能发，渔歌故使闻。厌看烟火外，白鹭点氤氲。朝朝湖口泊，五老笑人愁。日月三年掷，鸿濛一啸收。妻孥催白发，射猎及清秋。归向梅鋗岭，英豪事可求。求鱼飞复下，谁道鹭鹚閒。芳草虽无地，浮云亦有山。风波消壮志，岁月长愁颜。收拾浮生事，天容更掩关。飓风如涨海，十口日惊心。雷雨争何事，蛟龙病至今。云开湖镜小，山没浪花深。三日羹鱼好，行将典素琴。兼旬风雨苦，力尽半船书。老使文章贵，愁令啸咏疏。沙寒初有雁，石浅更多鱼。安得高堂许，柴桑竟隐居。香炉空外起，一气日氤氲。石色青天地，花光白水云。雨来凫雁合，风起瀑泉分。县小围山半，人烟易夕曛。娇小怜儿女，从人望翠屏。不知庐岳好，只爱大孤青。三岁来吴楚，全家作水萍。风波惊一路，最险是宫亭。烟雨同三妇，潇湘礼二灵。眉将南岳写，衣得女花馨。抱子还梅峤，从姑说洞庭。无穷风水事，江汉肯重经。胜地惟江左，留居惜未成。妻孥思素业，兄弟恨虚名。散帙惊涛溅，开帆白鸟迎。彭湖不可渡，半月阻归程。首路争鸿雁，深秋家未还。西江掩桂楫，南塞阻梅关。宝剑空多气，香醪不上颜。裁诗颂风伯，咫尺是庐山。乌鸟思归养，雌雄失路时。音声南客爱，文采北禽欺。日落收帆早，风清解带迟。故林多食物，最好是离支。"}