{"id":"247888","title":"甘州·题秣陵归梦图并柬龙榆生","dynasty":"现代","author":"朱庸斋","text":"叹倚帘人易老天涯，沧溟几红桑。记移根当日，枉承娇盼，误托东皇。云雨楚天疑事，好梦换回肠。冷落秦淮水，谁蘸新妆。无分巢鸾侣凤，对临春结绮，空耐斜阳。恁莺飞草长，钗队又分行。尽辜他、蓬瀛望眼，怕褪波、从此断馀香。悽迷处、掩红巾泪，愁绝冬郎。"}