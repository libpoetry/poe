{"id":"16896","title":"病减逢春期白二十二辛大不至十韵","dynasty":"唐代","author":"元稹","text":"病与穷阴退，春从血气生。寒肤渐舒展，阳脉乍虚盈。就日临阶坐，扶床履地行。问人知面瘦，祝鸟愿身轻。风暖牵诗兴，时新变卖声。饥馋看药忌，闲闷点书名。旧雪依深竹，微和动早萌。推迁悲往事，疏数辨交情。琴待嵇中散，杯思阮步兵。世间除却病，何者不营营。"}