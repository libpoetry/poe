{"id":"1106242","title":"用徐编修德夫韵贺其开藩旴江二首","dynasty":"宋","author":"王迈","text":"几年泉谷养灵根，一立朝班敢尽言。锁掣玉麟辞绀殿，符分金虎坐辕门。郡条上日新施设，民瘼微时预讨论。勿鄙向来工珥笔，只将清净镇嚣喧。君侯心事即苍冥，谔谔曾同唯唯争。医国奇方留后用，字民好事及今行。悬知夔卨班难继，且入龚黄传亦荣。天诱圣衷差易耳，正人得路致隆平。"}