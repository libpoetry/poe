{"id":"708964","title":"花心动  与箨庵诸子夜泛","dynasty":"明末清初","author":"曹溶","text":"吴越名都，倚船窗、满幅髯苏游稿。翠滴愁霖，玉喷飞泉，催客酿成清醥。浮沉四海无拘系，论麋鹿、何知烦恼。探囊底、题花彩笔，可随春老。已挂城头片月，有红粉新妆，慰人怀抱。左手把金蕉，右挹珠钿，极目万山清晓。夜深鹤背寒如水，终难称、麻姑仙爪。愿挥手、蓬瀛只在江表。"}