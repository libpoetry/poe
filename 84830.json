{"id":"84830","title":"杜敬叔寓僧舍开轩松下以虚濑名之来求诗","dynasty":"宋代","author":"陆游","text":"君不见洛阳八节滩，未至一舍闻惊湍，生绡六幅谁所画？入眼能令三伏寒。又不见桐庐七里濑，溅雪跳珠舞澎湃，羊裘老子去千年，绝世孤风凛如在。杜陵之孙今胜流，飘然不必事远游，结茆古寺听松吹，坐擅洛水桐江秋。放翁百念俱已矣，独有好奇心未死。约君少待秋月明，抱琴来宿写滩声。"}