{"id":"815825","title":"海上杂诗","dynasty":"清","author":"陶育","text":"狂澜汹涌欲心寒，到此茫茫绪百端。廿载中原膏血尽，换来富庶此弹丸。中原地产富茶桑，横海楼船载出洋。岂是外夷真懵懂，甘将珍异换寻常。广开马路接毬场，高飏红旂号富强。此地已成罗刹国，尚言高阁是天堂。防微绝少远人来，柔远何年海禁开。屈指开玄全盛日，无穷祸已此中胎。"}