{"id":"1235377","title":"感兴二首","dynasty":"元","author":"本诚","text":"贤士志弘廓，不以官拘身。达士理明彻，不以身拘神。百年在瞬息，营营徒苦辛。华表鹤归来，城郭非旧人。冥心合元化，庶以全吾真。清晨入廛郭，闾巷溢车马。驺哄喧市尘，茫洋万人海。父老里中旧，殷勤共迎迓。亦有诸弟昆，更互陪语坐。世故论万端，喧哇杂碎琐。大要在功利，馀一无所解。勉强相酬酢，意会无不可。但念道不同，语久若聋哑。不如返吾庐，世有谁知我。"}