{"id":"826910","title":"金缕曲·樊山彩云曲传诵一时，仆曩亦尝见其人。一昔入梦求诗，诿以樊山在前，仆当阁笔。乃请为词，要必诺，乃去。旦而异焉，为拈此解，不敢以长公梦盼盼比也","dynasty":"清末近现代初","author":"金兆蕃","text":"燕去楼空矣。夜深沈、灯昏月暗，倩魂憔悴。依约凌波真耶幻，底事远山敛翠。还重话、庚辛旧事。一骑桃花千重柳，压罗襟、斜佩朝天紫。沙黄辈，定输此。海山沦谪归无计。尽推排、红心拔尽，黄粱醒未。几度党家销金梦，几度陶家茶味。更谁惜、蜉蝣身世。汉燕唐环生无分，掩柴门、白发青裙死。添一段，玉台史。"}