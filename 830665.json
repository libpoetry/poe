{"id":"830665","title":"七日伯严招集樊园探梅","dynasty":"清末民国初","author":"瞿鸿禨","text":"春来未识如新交，人日出访郊西郊。罗浮缟衣忽到眼，一笑媚妩开林梢。初寻篱角露冷艳，断桥野水轻冰胶。参差绕屋三十树，疏影破空横冻蛟。海旁蜃市金碧气，徒眩俗目纷喧呶。樊山寄庐独娟好，园亭到处含红苞。坐看香雪喷成海，直拥仙云围作巢。偶从人外憩清绝，得此佳趣知天教。陈遵爱客续嘉会，乘兴招赏罗杯肴。欲将画意写萧澹，未尽诗妙空推敲。关山莫忆断魂日，且向天涯随结茅。倾觞痛饮荡尘抱，不尔正被梅花嘲。"}