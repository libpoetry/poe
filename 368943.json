{"id":"368943","title":"翠楼吟·丙辰二月花朝适逢春分社日词以记之","dynasty":"清代","author":"杨芳灿","text":"春色平分，花期刚到，又逢箫鼓村社。韶光看总好，问何处、最宜閒写。少年游冶。记斗草池塘，簸钱亭榭。弹指乍。前尘如梦，旧欢都谢。牵惹。万缕閒愁，待双燕归来，诉他情话。花梢寒料峭，犹未放、一枝红亚。春魂欲化。渐苔发风梳，柳眉烟画。酣清夜。且倾佳酿，月波同泻。"}