{"id":"51144","title":"怀修竹书隐","dynasty":"明代","author":"吴宽","text":"春寒漠漠雨溟溟，假寐书床午梦醒。十载客居便巷陌，一时乡思绕园亭。繁花照槛知堪赏，乱石钩衣忆所经。恰有古苔三亩绿，都来修竹万竿青。当窗好鸟通人语，挂树危藤学字形。日射韭畦朝可剪，香凝棕室昼常扃。鹿场旧筑犹存号，鹤冢新封未刻铭。架上残编归拟读，移文不待北山灵。"}