{"id":"1246595","title":"倦寻芳慢　 咏雨","dynasty":"元末明初","author":"刘基","text":"翠霞映日，柱础生云，衣袂先冷。石燕飞时，天与乱山俱暝。稍见如丝随风细，渐看密洒沧江迥。倚阑干，恁昏昏过了，清和光景。小楼外、榴花间竹，可恨红英，飘坠苔径。雾罩阳台，悽恻梦魂难醒。阶下决明忧烂死，草根得意惟蛙黾。正萧条，又沉沉戍鼓，夜凉人静。"}