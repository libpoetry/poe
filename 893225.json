{"id":"893225","title":"和成上人","dynasty":"宋","author":"宋祁","text":"西山有尊者，秀出于稻麻。遍参居第一，诸佛素所嗟。锡声来赤县，被祴垂青霞。流出一切妙，普见大千沙。我法果无在，昧者兹有涯。是凡方是圣，归正即归邪。妄怀万缘息，举意千里差。有客谢病免，清辞春月赊。静眠金粟室，厌坐马融纱。观化哂罨勒，自呼嗤镆铘。瞻言世外友，相期心不遐。挥斤郢匠室，流水子期家。披云示驶月，拂果去空花。师叹未曾有，君对无以加。清襟互默遣，所得非齿牙。层阴朋盍阻，坐久丹霏斜。涵毫泚仙滴，抒藻扬晨葩。"}