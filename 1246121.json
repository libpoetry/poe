{"id":"1246121","title":"为竺西和尚题溪山茅屋图","dynasty":"元末明初","author":"刘基","text":"青山十亩馀，茅屋数间足。高树结浮烟，脩篁茂深绿。孤松无邻舍，生理不拘束。开田种禾稻，间以黍与粟。中岁幸西成，青黄被溪曲。凫鹥与鸿雁，亦各得所欲。清秋霁凉雨，涧底石如玉。野老时见过，杯酒聊与属。但愿官长廉，吏卒莫我毒。耕稼纳王租，世世还相续。"}