{"id":"1252258","title":"再次前韵凡三叠","dynasty":"元末明初","author":"叶颙","text":"觌面依然旧日人，祗添尘土上衣襟。联床夜雨思前话，十载春风老壮心。松径任教云满袖，宦途莫遣雪盈簪。山家活计还知否，诗卷茶瓶夜月琴。车马重逢喜二天，诗翁仍旧耸吟肩。风尘有恨彫双鬓，岁月无情老十年。纸上虚名俱梦尔，杯中真乐出天然。别来学得安心法，净扫青山枕石眠。虑远忧深感慨人，出奇筹策满胸襟。抑强扶弱平生志，激浊扬清旧日心。思向明时呈利器，肯随漓俗著尘簪。秋风异国无人夜，独鼓空山月下琴。林泉深处不朝天，野服裁云补两肩。闭户读书频谢客，入山采药动逾年。松根长啸心清甚，石上豪吟兴浩然。尽日更无身外事，困寻芳草落花眠。江左风流绝代人，云裳兰佩更风襟。政多感物伤时恨，常负忧君为国心。三献无功羞抱璞，十年不调欲投簪。酒酣拔剑空长舞，谁识中郎爨下琴。醉吹长笛夕阳天，醒拍希夷魏野肩。岩下烟霞常满地，世间荣宠不多年。采山钓水常随分，赏月吟风得自然。松顶日高三十丈，老猿犹抱白云眠。"}