{"id":"1113771","title":"感事","dynasty":"宋","author":"李石","text":"一水遮金骑，诸州办甲衣。书生投笔砚，随口说兵机。老大年光迫，纤花又一春。鹊占风外岁，鸡唱雨中晨。一径清如扫，柴门霁影多。苔莓因鹤啄，非是客经过。三起复三眠，吹花涨雨烟。浮萍增采色，轻压绿池莲。苔扫弥旬雨，花开数日晴。蝶轻矜鬼翅，莺巧学僮声。缀缀复翘翘，金丝并玉条。酴醾与杨柳，结托上青霄。踏碓村舂急，缲车并舍忙。雀桃红缀吻，莺粟碧成囊。茶寇征商急，偷生蔽绿林。江湖自有备，盗贼岂初心。近日江西将，常兵已骇闻。不知蜂虿陈，敢抗虎貔军。请借三分势，仍分七路兵。是儿虽乳臭，莫近吕蒙营。"}