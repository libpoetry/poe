{"id":"842653","title":"五叠答肖韩见和","dynasty":"清末民国初","author":"陈宝琛","text":"偏师突来窥空城，砉然健翮摩枯茎。老松云壑兀自卧，渐冷旧梦温新盟。张侯豪宕王子婉，君更委折兼纵横。电灯一作纸为贵，刮眼流沬喜且惊。父书满腹气愈下，众坐不肯轻言兵。爬搔辄复中痒处，目笑井底论裨瀛。吾生百为任真放，癖爱石瘦亲泉清。颓唐此笔近且秃，君顾传讽滋颜赪。昨诗触痛到和雪，益我对酒思耆英。墓门一闭万事已，宁管地轴东南倾？春明花月久泡影，蛩駏林下能忘情？向平五岳终独往，汗漫判断扶摇程。朝阳之鸣吾敢券，犹忆威凤雏时声。"}