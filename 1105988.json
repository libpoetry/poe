{"id":"1105988","title":"留题吴仲庶省副北轩画壁兼呈杨乐道谏院龙图三首","dynasty":"宋","author":"王圭","text":"文书满眼纷纷里，忽觉沧波起荻洲。红日不知华省暮，扁舟如下洞庭秋。林泉傲物非无约，轩冕拘人此未休。与拂素尘寻绝景，羡君潇洒特迟留。谁将画手分平远，几度曾窥雁鹜洲。六月炎风方病暑，五湖烟景已迎秋。班趋规地来常晚，诗入笼纱思未休。为惜主人林下意，暮钟沉阁尚应留。闻道北窗开绘境，偶来归思满沧洲。卷帘宿鸟惊初旭，隔浦疏林似旧秋。梦忆清溪知几曲，醉寻危磴欲三休。何时又赐通中枕，与对云山尽日留。"}