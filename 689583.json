{"id":"689583","title":"题刘谏议祠二首","dynasty":"明","author":"吴宽","text":"廪然毛发万言危，叹息名贤远莫追。甘露翻成他日变，清流宁受北司嗤。古人为鉴无如子，后辈登科又属谁。深夜高眠频梦见，孤峰残月照新祠。门傍高槐向晚开，忠魂长绕故乡来。诸生入学供蘋藻，使者停车治草莱。展卷不平新史赞，赠官空系后人哀。千年遗恨应难尽，谁念唐家有祸胎。"}