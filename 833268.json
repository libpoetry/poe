{"id":"833268","title":"斗百草 早春即事","dynasty":"清末民国初","author":"樊增祥","text":"粉捏狮蛮，菜挦龙鹤，年光媚。绿脚茶甘，紫芽姜嫩，刚了先生饭事。饶阶行、有药蔓三青，筇枝九紫。问百子池头，蕃釐观里，几多红翠。拟向金门问夜，绣陌朝天，还待日边青鸟至。蓟北江南，弄梅搴杏，取宫帘、丹毫进止。长亭柳，才绿便含销魂意。笛声起。这离情、有如灞水。"}