{"id":"1053495","title":"琅琊山茶仙亭呈曾子开侍郎","dynasty":"宋","author":"释道潜","text":"滁山虽僻左，谪宦皆名臣。后先闻数公，卓然皆凤麟。忆昨绍圣初，谴公俾省循。盛德忘怨悱，虚怀随屈信。政成思览眺，兴与烟霞亲。后车载邹枚，主客惊路人。逶迤度山谷，导从屏所陈。渔樵许争席，解后全天真。泠泠庶子泉，味压康王珍。团团小圆月，色冠闽山春。白足相与饭，溪毛撷青芹。熊鱼得兼美，乐事无涯津。花瓷劝引满，疏瀹贯百神。危亭倚岩阿，榜额独未新。牧之擅风流，茶仙誇绝伦。相望三百载，公能嗣芳尘。"}