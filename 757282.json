{"id":"757282","title":"渡江云 为虎观二丈题梅梁渔隐册","dynasty":"清","author":"杨芸","text":"旧游何处觅，冰绡尺幅，淡碧写湖天。湖平诗意远，觅个青蓑，小艇泛凉烟。生香不断，访梅花、戴雪庐边。有数点、素鸥迎棹，仿佛石湖仙。那年。鲈乡村树，遂得初衣，佳景堪留恋。须重向、溪阴种柳，岸曲栽莲。一帆遥指潇湘浦，忆吴艭、听雨闲眠。燃楚竹、且分石鼎清泉。"}