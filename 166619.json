{"id":"166619","title":"永遇乐·一水如绳","dynasty":"宋代","author":"李弥逊","text":"一水如绳，两山如翼，绿野如绣。松院干霄，筠庄枕浪，揽尽溪山秀。水南水北，竹舆兰棹，来往月宵花昼。问人间、天上何处，更寻大围小有。人言拒梗，功成仙去，丹鼎夜寒光透。唤取云英，炼成石髓，日月齐长久。烦君挟我，朝元真阙，两翼羽轻风骤。此时看，小茅峰顶，有云贯斗。"}