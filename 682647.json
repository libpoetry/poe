{"id":"682647","title":"赏菊","dynasty":"明","author":"区元晋","text":"曲阑花好菊轻黄，谁道玄冬万象藏。冷蕊独含今日意，香风还动九秋狂。尊前日转金流影，篱外寒添色厉霜。诗老直知花格在，肯教元亮坐高堂。绿绮丛中色间黄，笑看幽菊破冬藏。容添老圃香仍远，诗对南山兴更狂。未羡霓裳誇俗眼，且依瑶石傲清霜。相撩不奈寒梅近，遥泄春光到小堂。"}