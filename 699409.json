{"id":"699409","title":"閒居","dynasty":"明","author":"袁宏道","text":"藤带丝袍强束身，北风虽厉不吹尘。轩窗尽日閒诸史，眷属经年断五辛。官牒注来呈府吏，俸钱支得与门人。床头一夜西湖语，霜色萧条上角巾。空街羸马有何荣，寂寞繁华两不成。破懒始知经有味，送眠微觉酒多情。腮毛未老随霜换，肺病无根见腊生。收拾閒烟与閒水，凭将筠管作干城。幽房睡足簟纹红，香鸭灰寒唤小童。弦里乱流崩谷水，瓶中微带入松风。身心何处谋长策，鬓发而今渐老翁。净榻如绵窗似洗，明眸皓齿话虚空。有衲层层煖蔽身，道书观了且存神。懒心不恼思朝事，法服无端裹野人。芡叶笺中书小偈，柘枝风里拾陈薪。江湖冻裂冰皮老，霜郭时时有巨鳞。空斋独坐拥残薪，笔有枯芒研有鳞。梦里风窗听似语，山中烟树念如人。儿童也解谈东事，箫鼓何因动壮邻。竟日飞霾无却处，一层吹了一层尘。霜鹤衔冰且忍饥，穷沙休忆稻梁肥。低棋动欲求先著，钝鸟焉能不早飞。身分无多难了事，酸迂那得济时机。长安未有胶粘却，日日开门放客归。"}