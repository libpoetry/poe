{"id":"1041314","title":"豫章儒者","dynasty":"宋","author":"刘敞","text":"豫章有儒者，读书三十年。但识上古风，不知时俗迁。一闻西戎叛，有意摧群顽。诣阙上封章，臣知用兵权。不在劳士卒，不须役戈鋋。要先正其本，本正末自安。臣观朝廷中，或有可废员。臣观草泽中，或有可用贤。国家既失此，奸吏随矫虔。吏奸万事隳，外患随因缘。所以子玉存，文公积愁颜。所以汲黯亡，淮南为无难。天子览表叹，当朝常拳拳。回头谓群公，可付史馆编。可使靡好爵，以补风化源。岂知贵臣忌，投尔南海壖。不得面指陈，胸襟曷由宣。卒走驱使行，行行酌贪泉。名与囚隶俱，位乃胥校联。九重竟不知，犹谓列王官。奈何乐尧舜，乃是取危颠。谁云遇明主，未免遭弃捐。遂令天下士，齰舌戒勿言。宁有死壑中，安有议君前。浮云蔽白日，自古同所叹。岂为此生悲，我歌愿胪传。"}