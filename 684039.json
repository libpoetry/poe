{"id":"684039","title":"别留都诸公卿大夫","dynasty":"明","author":"王世贞","text":"君王眷故都，所命必国桢。八坐饶耆哲，参陪皆俊英。皎皎素丝风，蔼蔼披赤诚。不以菅蒯微，欢爱若同生。宴游恒相籍，有吐靡不倾。缅怀止足分，休沐荷时清。桑梓有余映，鹓鸿寻夙盟。挥手谢群公，努力赞休明。迹远心不睽，何慕在合并。爰居飨鲁门，虩虩念大荒。枯藿因风起，虽高故不长。余本山泽癯，晚收窃岩廊。夕陪鸾凤栖，朝与群龙翔。荏苒历再秋，鬓发日以霜。萋菲亘天至，其究乃我臧。归计业已成，离思故难忘。愿垂金石契，申此缱绻章。"}