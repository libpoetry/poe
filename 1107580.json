{"id":"1107580","title":"陈同甫抱膝斋二首","dynasty":"宋","author":"叶适","text":"昔人但抱膝，将军拥和銮。徒知许国易，未信藏身难。功虽愆岁晚，誉已塞世间。今人但抱膝，流俗忌长叹。儒书所不传，群士欲焚删。讥诃致囚箠，一饭不得安。珠玉无先容，松柏有后艰。内窥深深息，仰视冥冥翰。勿要两脾消，且令四体胖。徘徊重徘徊，夜雪埋前山。音骇则难听，问骇则难答。我欲终言之，复恐来尊沓。培风鹏未高，弱水海不纳。匹夫负独志，经史考离合。手捩二千年，柔条起衰飒。念烈傥天回，意大须事匝。偶然不施用，甘尽斋中榻。宁为楚人弓，亡矢任挽踏。莫作隋侯珠，弹射坠埃壒。"}