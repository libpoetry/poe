{"id":"696345","title":"高凉杂诗八首 蚬岗道中","dynasty":"明","author":"郑学醇","text":"旷野犹残烧，长途草半青。柳条初动色，黄鸟乍堪听。涧水通鱼扈，人烟傍鹄亭。凭高时一望，渺渺尽南溟。雨气晓氤氲，苍茫路不分。数鸡催促漏，百雉暗层云。揽策增寒色，褰衣损夕薰。途歌兼野哭，愁绪不堪闻。迅雷鸣汉外，烨电出云间。二气无停晷，玄机若转环。惊乌栖不定，牧竖疾驱还。古驿堪投宿，遥看隔几山。远道逢新雨，云阴送晚雷。水田春事急，野渡暮潮回。丛竹藏鸡犬，茅檐间柳梅。前期犹未定，客思正悠哉。春月令宵满，孤城海角悬。扬辉粉堞外，流影竹窗前。易得还家梦，难忘涉世缘。北鸿归欲尽，尺素若为传。高阁凭虚望，长风送魄潮。惊涛吞日月，孤屿薄烟霄。使节临珠浦，楼船出汉标。岛夷重九译，来享圣明朝。百里间关尽，平林见几家。雨添鸡距笋，风落杜鹃花。仄径樊新圃，分畦种旧瓜。村墟投宿处，野曲自咿哑。煮海供醝策，民生何大劳。卤防春水至，突掩雪花高。海贾掺盈缩，官衙急布刀。仍闻中使出，鸡犬亦萧骚。"}