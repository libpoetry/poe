{"id":"593202","title":"寒食谒大毛公墓祠","dynasty":"明","author":"欧大任","text":"东过瀛海驻征鞍，椒酒祠前食正寒。薤叶覆深题字石，杏花飞满讲诗坛。风多大国泱泱后，教自西河寂寂残。赵客一官轻博士，鲁人三颂入长安。献王昔拜先生席，都养曾供弟子餐。碧树种来秦日月，青山藏有汉衣冠。祭荒古社增悲怆，城护精庐尚郁盘。岂但儒林称训诂，传经千载似公难。"}