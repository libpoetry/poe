{"id":"794635","title":"疏影 咏菊影","dynasty":"清","author":"许淑慧","text":"繁花似雪。正晚风悄悄，吹上檐铁。开遍东篱，斜月初明，枝枝瘦影幽绝。流云千点琼英碎，看细叶、和花一抹。任教它、玉女春葱，镜里总难攀折。怊怅星河欲曙，露寒翠袖薄，幽恨空切。短笛凄凉，不管生愁，旧恨又还重叠。依依莫把银墙度，怕转眼、韶光催别。待夜来、携酒花间，重醉昔年风月。"}