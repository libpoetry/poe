{"id":"1109290","title":"酬送罗朝奉","dynasty":"宋","author":"刘攽","text":"二年流窜逐卑栖，归奉蓬丘颜向低。病到钧天都是梦，老如濛汜已平西。两轓更忝鱼符宠，双鬓谁怜鹤发齐。相愧清诗无以报，回将燕石塞县黎。老去光阴若电惊，此身已复愧扶行。归田悔不如元亮，毕娶犹能似尚平。曩岁荐贤终未效，太音从古竟希声。最怜闾里人相语，北部威名动帝城。"}