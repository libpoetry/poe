{"id":"271039","title":"沁园春·程穆倩六十初度作木兰花慢自寿中借禽虫为喻索题赋此","dynasty":"清代","author":"宋琬","text":"何以觞君，非狷非狂，石户之农。更高怀磊磊，如求旦鸟，孤踪踽踽，号可怜虫。六十平头，自嘲自寿，炙毂雕笼总未工。斯人也，信谐方曼倩，癖似张融。寓言十九朦胧。笑蜾蠃鹪鹩趣不同。看华胥世界，魂游燕国，南柯太守，腹坦槐宫。铜雀崔巍，金貂富贵，乌有先生亡是公。三杯后，任蛮争角左，虱走裈中。"}