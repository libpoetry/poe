{"id":"843932","title":"金缕曲 调烈卿","dynasty":"清末民国初","author":"沙元炳","text":"乍见翻疑故。怪殷勤、衔环翠鸟，能通情愫。十二楼头衫扇换，肠断蘼芜旧处。认姓字、今番休误。老尽桃花人比瘦，甚移家、又近刘郎路。眉暗蹙，忆前度。枇杷院落三更雨。悄无声、湘帘窣地，火残香兔。仆倚屏风僵睡久，半晌才闻笑语。怕燕子、朝来覼缕。别恁仓皇留又懒，怨声声、气笛催归去。愁未得，买山住。满面英灵气。有平生、撑肠拄腹，五千文字。读破诗书兼读律，打叠通何再世。奈举目、河山都异。论语为薪玄覆瓿，莽乾坤、那有经生事。拚笔砚，永焚弃。无端插脚淮南市。尽销磨、关符野?，堠官亭吏。鄂渚风烟回首处，梦里惊魂尚悸。祇剩得、须眉如此。汉上题襟襟上酒，这斑斑、认是铜仙泪。还一笑，买新醉。"}