{"id":"1230023","title":"赠铁脚刘道人","dynasty":"元","author":"冯子振","text":"道人铁脚更铁冠，山人铁面仍铁肝。道人山人两相值，面色脚色俱苍寒。道人锋棱厓骨削，山人剑气星斗干。山空人去夜猿别，一苇北渡黄河乾。卢沟月湿波荡潏，太行云皛峰巑岏。古来豪杰数燕代，长毂騕袅榴花鞍。呼鹰射雁逐鸡狗，脱手拓弹排金丸。璧门双阙照燕碣，虎豹蹲踞蛟龙盘。布衣一语动万乘，不识宰相为何官。云飞气起对紫檀，血指沥沥衷如丹。尚方百奉谄骨裂，山人九死圣度宽。万里放还真堕甑，回视岁月惊流湍。南山清渭一梦觉，但见落叶吹长安。道人槌札未弃置，欲刻朽骨为荣观。野麋岂是麟阁具，沧海自分终鱼竿。穷林尺鴳无处著，岂意思想南溟抟。人间新贵夺纨绮，曲眉婉娈浮山峦。为渠向作白玉盘，眼耳鼻舌浑热瞒。刘郎他日高眼看，归来取铗歌冯驩。"}