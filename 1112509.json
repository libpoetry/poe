{"id":"1112509","title":"归来轩二首","dynasty":"宋","author":"张扩","text":"当年鞍马践文场，客舍齑盐话故乡。不谓休休归亦早，未应栩栩梦犹狂。辋川花木岁时好，莲社交游气味长。便合从君就閒去，藜羹麦饭自充肠。不爱虚名式擅场，却收馀燄入寒乡。于鱼得计绝人事，翻手为云小子狂。阅世已除三宿恋，论诗兼倍百家长。西风举扇谁多事，君自无尘点肺肠。"}