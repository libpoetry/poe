{"id":"683639","title":"约圃杂咏五首 媚清轩","dynasty":"明","author":"王世贞","text":"绿筱媚清涟，清涟媚绿筱。水竹两相媚，于中寄吾傲。夭矫五苍龙，一夜化为玉。欲乘向瑶池，懒不代吾足。暝色团一丘，炊烟四无际。如入法华境，面面青螺髻。竹为众鸟欣，庐亦吾所爱。不作物我观，彼此两无碍。于我既已适，于彼宁参差。惟当慕落际，我适彼不知。"}