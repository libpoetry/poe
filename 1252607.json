{"id":"1252607","title":"翠竹黄花二仕女图","dynasty":"元末明初","author":"徐贲","text":"萝屋绵烟敛微夕，锦瑟罢弹机罢织。寒浓翠薄妒蝉衫，竹色摇风竞疏碧。凤声天远谁能闻，绿蛾黛影愁不分。楚山九点昨宵梦，泪花染尽潇湘云。翠衫轻薄裁新蝉，琅玕献碧争秋妍。愁萦翠黛向谁是，望中九点芙蓉烟。泪簇霜痕紫云浅，晓色初凝寒意软。卖珠小婢未还家，倚风独看黄菊花。"}