{"id":"466830","title":"摊破浣溪沙 七夕","dynasty":"当代","author":"张恨水","text":"玉露泠泠夜可怜。藕花香里月如烟。一段离愁无着处，抱琴眠。便在眼前犹是梦，不堪梦里更疑仙。天上人间同怅望，又今年。双袖郎当染泪波。人间亦自有天河。今夜露凉新月瘦，肯来么。千古难偿儿女债，一生偏是别离多。修到神仙犹有恨，奈情何。一水迢迢夜气寒。窥人眉月恰初弯。云鬓欲蓬罗袂冷，尚依栏。博得千秋今夜泪，果然天上胜人间。明岁双星应笑我，与谁看。"}