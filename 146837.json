{"id":"146837","title":"严隐君九龄适轩","dynasty":"宋代","author":"谢谔","text":"陶公勋业在姑苏，扁舟归来春水湖。张良亦从赤松子，抛掷兵閒黄石书。平吴戮项本无事，所适定非真适意。战酣人境强回头，晚乃逍遥脱尘累。先生之适真天然，浩气养得归林泉。一生袖却夺标手，名利噎眼如云烟。清风丈室数椽足，幕天席地月为烛。径有幽花杖履香，窗延野竹缥缃绿。天边白云不可呼，空中野鹤随所如。延年美意复谁解，拂尘岸巾聊自娱。松纹簟滑琉璃色，卧展南华书一帙。先生之适真天然，不速成还嗔叩门客。"}