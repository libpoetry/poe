{"id":"721676","title":"初正沙亭作","dynasty":"明末清初","author":"屈大均","text":"雨霰微微落，农夫喜湿年。寒生除夕后，暖在大冬前。避世犹无策，书王亦有权。蒸湘方接战，天肯任投鞭。白首为农事，黄冠是野夫。祈年随父老，在世作仙儒。花插高堂喜，莺歌稚子娱。但令忧患少，闭户即黄虞。天寒长雨汁，岁旦尚阴阴。朔吹犹依树，春声已弄禽。家贫难卖力，世变易惊心。霸府开何处，徒劳望气深。天哀遗种客，又度一年华。点鬓从青女，持身且白华。雨侵朝火湿，风压夕堂斜。酒好频沾醉，高堂乐未涯。鱼艓浮妻子，归来郁水滨。一家存汉腊，十口托秦人。老鹤丹生顶，雏松白有鳞。流光催半百，谁爱岁华新。"}