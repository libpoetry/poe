{"id":"536963","title":"秋日过于鳞郡斋分赋十二体得俱字","dynasty":"明","author":"王世贞","text":"使君匹马万里途，东观碣石沧瀛枯。朔风吹寒金仆姑，道逢侠客胡虬须。千金买宴争摴蒱，为他一掷狼居胥。低眉急毂趋天都，道傍轻薄多揶揄。使君大笑青云徂，中山酒薄不肯沽。下马突入邢州厨，皎然文君坐当垆。问我不醉何为乎，把舞如意惊珊瑚。古人往矣不可呼，今人龌龊非吾徒。与尔頫仰天模糊，安得化影长相俱，鞭双飞龙竟八区。"}