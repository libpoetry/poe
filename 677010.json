{"id":"677010","title":"春日过梁溪偕顾虞工秦圆昔吴峦稚刘彦和游宝界信宿陈氏山庄翌日将泛湖至华藏寺阻风不果登鼋头渚而还即事有作","dynasty":"明","author":"李流芳","text":"梁溪足名胜，春风美游遨。吾友好事人，载酒呼轻舠。出郭风日丽，山水况相遭。新柳正濯濯，点缀舒夭桃。晴光发野色，远近匀轻描。言登宝界巅，极目湖天遥。台榭已零落，松风尚飂飂。山中贤主人，客至爱招邀。床头酒如泉，狂叫容吾曹。明发恣幽讨，相与寻山椒。山风忽振荡，湖水方怒呺。华藏渺何许，舟楫不敢操。壮哉鼋头渚，蜿蜒出惊涛。砥柱岂有意，神功一何劳。下穿怪石丛，溅沫声嘈嘈。奇状洵不一，闪倏心魂摇。或如怒兽奔，或如剑戟交。或侧立若屏，或嵌空若寮。山奴亦不俗，济胜矜捷趫。往往轻险绝，引我凌最高。吾曹二三子，瞠目但叫号。落日下骥渚，倒见金光漂。独山青蒙茸，相望转泬寥。酾酒酹长风，使我情一豪。境清难久留，归路翻萧骚。平生爱奇赏，兹游惬久要。勿言后期赊，但斗所得饶。"}