{"id":"465030","title":"庆春泽 次韵诸君作","dynasty":"当代","author":"朱生豪","text":"万里秋云，千山落日，丈夫无事萦心。莽莽长河，风高试与凭临。壮怀谁爱投荒雁，谁更听琐琐蛩音。潮深深、濯足沧流，逸兴难禁。拿云意气惊天志，笑蚁封兔窟，尘梦酣沉。我有豪情，岂绿鬓霜侵。欲挥长剑乘风去，等他年化鹤重寻。尽而今、放眼高歌，唱彻平林。"}