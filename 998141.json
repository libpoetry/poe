{"id":"998141","title":"雨霖铃 送客还浙东","dynasty":"宋","author":"黄裳","text":"天南游客。甚而今、却送君南国。薰风万里无限，吟蝉暗续，离情如织。秣马脂车，去即去、多少人惜。为惠爱、烟惨云山，送两城愁作行色。飞帆过、浙西封域。到秋深、且舣荷花泽。就船买得鲈鳜。新谷破、雪堆香粒。此兴谁同，须记东秦，有客相忆。愿听了、一阕歌声，醉倒拚今日。"}