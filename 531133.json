{"id":"531133","title":"送周世宁进士归楚","dynasty":"明","author":"杨慎","text":"周郎同榜复同庚，琼树风流四座倾。薇省争传八叉赋，杏园都重数车声。鸣佩晓随鹓鹭簉，望云春隔凤皇城。素衣应染缁尘久，燕雁荆鸿几回首。秋后萧林转北风，烟中五两随南斗。东南今巳静风尘，舵鼓渔灯夜问津。枫林日出明丹叶，瓜步潮来没白蘋。铜堤折柳惊霜早，赤壁吹箫见月新。舣舟停榜郧西沚，展爱高堂承燕喜。梅花索笑侍斑衣，椒酒扬芳称玉匜。少年何事独迟回，枕藉离骚纫兰芷。相思早订相见期，勿使美人娟娟隔湘水。"}