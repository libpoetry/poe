{"id":"730393","title":"江行望庐山先约陈伯潜同游，陈不到，游亦辍","dynasty":"清","author":"张之洞","text":"朝见庐山临江漘，青翠腾跃来迎人。暮见庐山忽杳霭，首尾隐若龙登云。从来倔强五岳外，彭蠡作杯江为带。内蓄百涧包灵奇，外切太虚定澎湃。江表名山数第一，俨若大贤兼通介。寻幽有约近十年，疗渴须酌康王泉。翠道未成游未遂，谁令悤遽妨萧閒。思得素心共山水，海客狎鸥呼不起。苍苍五老笑我忙，高樯长风送旗尾。山林聚会尚阻格，世事难为可知矣。人爱庐山高，我爱庐山深；欲到深处须抽簪。世无慧远堪结社，且听东林钟磬音。"}