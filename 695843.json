{"id":"695843","title":"罗氏园作有序","dynasty":"明","author":"欧大任","text":"吏部文章自世家，独留何点在烟霞。交深难向尊前别，沉醉山园十月花。君采翩翩子业前，尔兄华省并称贤。持杯此地双钩色，回首浮云二十年。竹林嵇阮是吾徒，空有山阳旧日庐。已分沉冥今更出，西风征马一踟蹰。兄弟通家里闬欢，故人犹作布衣看。扁舟且载烟波兴，不为微名负钓竿。"}