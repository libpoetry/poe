{"id":"704944","title":"鸿映闽逵","dynasty":"明","author":"霍与瑕","text":"老梦不知湖海阔，秋衫遥带岭南云。汀洲到处兰花满，风月常时桂子芬。当路福星人万仞，临流孤啸鹤离群。殷勤为语震堂子，清世今方好致君。话别正悬三岛月，赠行聊借五溪云。云横清海波踰静，月满黄连酒更芬。有客中流新击楫，何人塞北旧空群。寒江唱罢采莲曲，一曲秋风远送君。"}