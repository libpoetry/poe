{"id":"263514","title":"赠翰林周学士寿昌","dynasty":"现代","author":"王闿运","text":"长沙学士才名羡，澄湘台下初相见。当时鼓角翻江波，取别匆匆若飞电。七年卧病黄鹄矶，即君留滞周南时。汉口霜凫冻冲网，有酒相呼斛酌之。我年未壮君已艾，众中许我倾流辈。鹦鹉洲前狂笑来，祢衡惊起仍相怪。古来盛名多零丁，看君早入承明庭。浮云富贵长过眼，三台跂足如蓬瀛。嗟余抱玉求高价，白须趋走都堂下。人生得失苦相欺，与君同被时人嗤。一回相逢一回老，惟有诗思如婴儿。郭侯知君复知我，酒边论君每移坐。为言年少妒风流，高堂挟瑟双倭鬌。即今老去看文君，丝竹余音不忍闻。颇忆东山谢安石，远愁西第沈休文。南洼明月清光绝，古往今来圆又缺。且应击缶对高吟，莫遣当窗照华发。彰门晓树映宫楼，冠盖憧憧车马流。持戟同僚揖王董，登车新雨论黄周。元亭寂寞秋苔绿，季主逡巡不能卜。西风落叶闭重门，悄然坐梦深岩屋。余亦长歌归故关，白云幽涧水潺潺。他年乘兴一相见，分作淮南大小山。"}