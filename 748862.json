{"id":"748862","title":"记黔西州桂箐团徐生先任死难事","dynasty":"清","author":"沈丙莹","text":"滥泥沟深，壤接鸭池。弓箭结社，桂箐魁奇。孰纠集是，先任徐氏。新场杀贼，惟桂箐之士。壬戌仲秋，寇犯龚州。爰壁城下，爰肆虔刘，乡各自守。徐生曰否否，谓乡之于州，犹手足之有首。奈何勿救。乃召其伍，乃建旗鼓。奋臂一呼，人莫不武。贼骑云屯，孤军无援。先轸赴斗，乃丧其元。仲叔季弟，东海昆孙，二十二人，歼旃无复存。呜呼国殇，羞彼戎行。汪童死姬，华殖死姜。勿曰微贱，伊史乘之光。"}