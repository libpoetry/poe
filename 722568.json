{"id":"722568","title":"赠友人","dynasty":"明末清初","author":"屈大均","text":"英雄耻割据，拂衣游江湖。我为沉水香，君为博山垆。紫烟扬光彩，丹成凌仙都。仙都虽宴乐，苍生嗟未苏。红旗如云霓，锦带曳芙蕖。利剑在掌中，出入风雷驱。萧曹刀笔吏，项羽乃匹夫。苟能拯水火，何辞七尺躯。王侯如敝屣，山林堪长娱。悲风振宿莽，贫士方寒饥。悠悠天上云，长借明月辉。嫫母已衣锦，南威长刈葵。乔松生路傍，不如彼薋葹。弹我丘中琴，彷佛孤鸾飞。落花如美人，翩翩来何迟。仰视云间星，牵牛光独微。淑慝不同涂，盈虚良有时。慎矣怀道符，颍阳以为期。灼灼怀春鸟，衔花吴江浔。玄豹久不食，蔚然文采深。风云荡天路，邂逅抒忧心。凭君青玉案，中夜张瑶琴。明月照南浦，晨风巢北林。河精为天汉，小星易浮沉。妙道贵忘言，达人无哀音。持此箕颍怀，聊以答所钦。樛木不下垂，甘匏安所依。嗟君富无骄，乃与黔娄期。黄流在玉瓒，大德在蒲衣。佻佻彼公子，安知天爵为。今时方丧乱，群盗争雄雌。授子以丹书，揣摩为帝师。神龙尚可醯，骏马亦可羁。至人与天游，虚无谁能知。煌煌我上天，照此豺虎骄。我无戈与矛，何能入山樵。石溪流溅溅，蘋萍随风飘。游鱼畏鹈鸪，神龙乐波潮。仙童颜姣好，迎我双琼箫。东游扶桑阙，西渡绛河桥。至道非无形，如月悬中宵。揽之盈玉手，欲赠彼娇娆。人生如电影，千载不崇朝。念彼牛山涕，乘化且逍遥。"}