{"id":"1001944","title":"次黄岩老赠戴昭袒韵","dynasty":"宋","author":"曾丰","text":"太初寂无闻，其中涵大音。渊明窃知之，写以无弦琴。曾何入乎耳，无乃听以心。子新嗜声诗，失寝夜废衾。九死厚所养，五穷发其吟。去年抱膏肓，朅来求我针。机缄与相勘，脉络归自寻。得之三百篇，喜至不自任。诗亡道何之，珷玞乱球琳。春秋一中和，异者向与歌。诏勿捃刍狗，其傍有师金。"}