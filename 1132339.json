{"id":"1132339","title":"二月十九日席上赋","dynasty":"宋","author":"魏了翁","text":"野荼蘼发雪堆墙，草牡丹开月照梁。世眼都随人毁誉，不知底处是真香。露渍风揉娇婀娜，烟笼日炙绿鬅鬙。风流名字时方污，亦为仪容太不矜。昨宵浑不遣花知，畚锸和根带露移。睡里骊珠醉中屐，想花失在未醒时。年光又见一百五，春意才馀十二三。节物催人浑不觉，谩随白堕看红酣。"}