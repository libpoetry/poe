{"id":"833140","title":"珍珠帘 小伶以茉莉饰团扇，爱伯师赏之以词，即同其调","dynasty":"清末民国初","author":"樊增祥","text":"小花私贮罗囊底。玉釭前、一种温黁初试。纨扇恁轻盈，更泥他纤指。一握真珠亲赠与，当纕佩、襟便长系。风细。问素月圆时，好花开未。别有却扇风情，且茶瓯罢点，鬓翘休缀。不借彩丝穿，怎尽成连理。喜字回环三十六，最难得、花花相对。临睡。定罗帐风来，暗香如醉。"}