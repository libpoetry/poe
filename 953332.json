{"id":"953332","title":"赋梅一花得使字","dynasty":"宋","author":"林景熙","text":"玄冥雨霜叶槁地，谁为乾坤挽仁气。苔枝老丑春力微，绡出蛟宫剪初试。芳信不消三两点，已压春风二十四。百花头上头更高，空谷天寒弄幽致。太素忽开浑沌苞，阳奇首泄河图秘。山林骨格知无双，冰雪精神真寡二。道人纸帐卧江月，却爱独清同此意。浅波照影自相耦，忆向孤山作春事。斜阳冻蝶愁未知，海上先锋青鸟使。"}