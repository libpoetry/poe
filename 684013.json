{"id":"684013","title":"离合 承乏淄青将发有怀故人寓郡望姓字","dynasty":"明","author":"王世贞","text":"唱郢同声人，昌辞忽中咽。昃影薄下舂，日垂虞渊辙。群苕忌孤秀，亡羊境纷列。郎秩今再满，良友将乖别。金绯虽被躬，余怀日飘瞥。诗韵成孤赏，讨论谁为竭。天垂碣石雨，人隔燕然雪。竟尔驱车行，音容自兹绝。漾漾黄河流，水声驰天末。秋风吹高原，禾黍夕烟灭。"}