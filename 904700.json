{"id":"904700","title":"送王郁教授","dynasty":"宋","author":"李石","text":"阴山多风埃，白日下雨雹。君子何必陋，士气见淳朴。巴江亦能骚，兰陵善为学。斯文随所化，后辈仰先觉。褐衣怀美质，隐隐含山璞。先生来何迟，绚秀待追琢。板舆行不难，双雁度云邈。未嫌一箪蔬，颇胜五鼎渥。教人此其本，何异垫巾角。我昔困齑盐，为子得妙斲。王明躬孝治，正要夔典乐。小试台阁资，还来侍经幄。"}