{"id":"184720","title":"明秀堂松·柳侯所为邦","dynasty":"宋代","author":"曾几","text":"柳侯所为邦，十步一遗迹。苍官列前墀，相对俨如客。邦人言此松，曾及侍侯侧。风号四百年，雪立二千尺。江城閒草木，诗卷多采摘。柑非往日黄，柳是近时碧。同生不同死，乃见老气格。尚想哦其间，清声出金石。龙鳞未脱落，熊轼几换易。临民有馀师，视此古遗直。"}