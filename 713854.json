{"id":"713854","title":"送尹生北上","dynasty":"明末清初","author":"屈大均","text":"虎门潮长催舟发，君行万里辞扬越。尊老京华启事时，殷勤省觐当双阙。荔枝蕉子酿酥醪，霜蟹雪螺多水膏。持献堂前复鲨翅，故乡风味及同曹。莞香朝夕薰衣服，生结清甜兼水熟。知燠知寒及自公，闻诗闻礼乘休沐。春诵秋弦太学中，能将三德教童蒙。仇香定得诸儒敬，郭宪元将六艺通。少年立身须及早，出事公卿先有道。赀郎未足累相如，辞赋何如铜臭好。一尊相送郁江湄，莫向莺花惜别离。越鸟怀南无远志，蛮骢归北有雄姿。为语故人王祭酒，翰苑朱吴诸好友。高怀倘不嚇鹓雏，应寄新诗来陇亩。"}