{"id":"1252658","title":"绝句六首","dynasty":"元末明初","author":"郭翼","text":"沙洲芦苇如城郭，水深门前百丈洪。老渔晒网卧日里，稚子捉船行水中。杨柳盖江花盖屋，就中二月觉春多。一双白鹄浮新舫，窣迹红云踏艳歌。高桃花发江林里，蝶弄莺衔四散飞。便开金盏留连看，莫放青春造次归。可惜清明雨也晴，好春须看水东亭。桃花如马斑斑色，杨柳藏鸦树树青。芣苢新生盖地面，辛夷高开满上头。生憎雨恶兼风恶，转益朝愁复暮愁。雨多二月连正月，草没南园与北园。一向无情花片片，百般如怨鸟言言。"}