{"id":"693372","title":"寄久要黎汝贤致政大尹二首","dynasty":"明","author":"苏葵","text":"不种桃花种菊花，渊明衣钵不曾差。读书教子得真趣，衒玉看人痴到家。禾役万丘迎雨合，橘奴千树带烟斜。苍髯折尽时相忆，逸处多应鬓未华。旧雨篝灯在泮池，回思曾未几多时。膝边男女各成配，头上鬓毛俱转丝。久逐尘埃惭潦倒，先归岩壑得便宜。他年大破黄粱梦，身外浮名底用之。"}