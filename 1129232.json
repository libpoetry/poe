{"id":"1129232","title":"颂古八首","dynasty":"宋","author":"释师一","text":"赵老家风不热瞒，问他大道答长安。有谁平步归家去，多是区区自作难。一拶银山铁壁摧，大悲院里赶村齐。善财拄杖如无用，乞与佯狂老万回。藏身无迹更无藏，脱体无依便厮当。古镜不劳还自照，淡烟和露湿秋光。三唤须知意不轻，平生肝胆一时倾。负吾负汝还知否，纵有丹青画不成。不起一念须弥山，特立当头著眼看。拈一缕丝轻绊倒，家家门底路长安。家山指出路非遥，万仞嵯峨插碧霄。一片白云横谷口，几多归鸟自迷巢。岩头婆子铁肝心，击碎乾坤觅赏音。眨上眉毛如不荐，岳阳恶浪转增深。十八佳人美态娇，绣衣轻整暗香飘。抬身花圃徐徐立，引得黄莺下柳条。"}