{"id":"1144412","title":"杂诗五首","dynasty":"宋末元初","author":"陆文圭","text":"田叟不知书，指望升平年。一生把锄犁，忽闻铸戈鋋。早晚征徭起，惊讹走相传。腐儒寒窗下，风雨正齁眠。夜半更相呼，巷南连巷北。人语何喧喧，阴风何窣窣。猛虎下山来，挼尾逐不得。村中鸡犬尽，行择小儿食。何处人夜归，一犬穿篱吠。狺狺声四起，似各应其类。月寒人影空，帖耳循墙去。家家防穿窬，披衣不得睡。秋声何飕飕，乃在枯柳边。畴昔韵鹂鹒，岁晚栖穷蝉。张绪少年时，春风正可怜。流光不相待，白首泪潸然。定远未封侯，发愤投其笔。老儒七十馀，毫秃手不释。才器有长短，志器各自适。遥思玉关外，万里风沙隔。"}