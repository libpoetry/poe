{"id":"1089803","title":"李若兄菊诗同社久已嗟赏赓和属蒙写寄仍用韵以致予奉祠之喜予两年从金陵觅菊栽而一种至今著蕊未开岂所谓晚节香者耶次韵奉酬 其二","dynasty":"宋","author":"许及之","text":"四体支吾两鬓秋，一生知足百无愁。洞霄香火手加额，太玉山园茅盖头。归去来兮交未息，不知我者谓何求。若人共说无生话，一句抛来一句酬。"}