{"id":"690364","title":"怀养素王用宾 内子云养素生日乃十月廿五也遂用前韵作二律俟到家持酒补之","dynasty":"明","author":"张弼","text":"惜春花吐小春馀，海上风光最可书。度曲韦娘青玉案，吹箫子晋綵云车。时称隐操谁能识，天与遐龄不待需。凤嘴作胶鸾可续，明年看弄掌中珠。阿妹归来称寿馀，诸甥又捡绂麟书。关西雀鳣推前辈，渭上态罴载后车。北海酒尊能自献，南山诗句不劳需。花前燕坐看花甲，百转千回一贯珠。"}