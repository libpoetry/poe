{"id":"687130","title":"王山农画梅歌二首","dynasty":"明","author":"刘绩","text":"玄冥冻律凝阴谷，山魅幽幽吊僵木。谁卷鲛机一尺烟，锟刀碎刻蓝田玉。博罗仙人调小凤，瓦冷霜华不成梦。火熏金兽兰气温，锁窗斜月淡幽痕。水仙骑龙归海宫，玫瑰珠佩迎春风。雾澄天净露娇影，蕊粉染衣香更浓。鲛绡隔梦梨云色，么凤不鸣花脉脉。画角吹残十二楼，湖西晓月涵空白。"}