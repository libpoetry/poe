{"id":"265600","title":"送支子翔凤翱出都","dynasty":"清代","author":"方履篯","text":"秋阴三日寒威遍，落叶萧疏隔轻霰。支君别我去江淮，清泪凝沙掩君面。少年走马凌燕云，争说名花满芳甸。千里心交似尔稀，一生诗骨无人见。肝胆文章百不宜，散雪抟沙何所恋。嗟君飘泊天东南，予亦苍凉赋游倦。但识羁栖胜奔走，失侣哀鸣不如雁。双毂盘峰激石湍，扁舟破浪催银箭。傥怜燕市十丈尘，为剪吴淞石尺练。"}