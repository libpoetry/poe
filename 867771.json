{"id":"867771","title":"念奴娇 其一 次韵商筑叟秋香","dynasty":"宋","author":"史浩","text":"银潢耿耿，正露零仙掌，尘空天幕。碧玉扶疏□万朵，偏称水村山郭。巧酝檀英，密包金粟，只待清秋著。三春桃李，自应束在高阁。好是月窟奇标，东堂幽韵，不管西风恶。独立盈盈回首笑，白苇丹枫索索。折向冰壶，莫教纱帽，醉里轻簪却。浓芳长在，□疑身在云壑。"}