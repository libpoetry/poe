{"id":"1114148","title":"靖康丙午冬道江南宿龟峰寺建炎庚戌秋北归再过行遽不果到长老智光见访成三绝句以遗之","dynasty":"宋","author":"李纲","text":"散策曾游瑞相峰，烟霞深处翠成丛。清江使者今安否，五换星霜一梦中。去国翻成汗漫游，迢迢云海六鳌愁。归来又踏江南土，都在当年拄杖头。兰若松林物外居，羡师一住十年馀。奔驰万里心灰冷，借我峰前使结庐。"}