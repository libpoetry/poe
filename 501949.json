{"id":"501949","title":"有客","dynasty":"明","author":"释妙声","text":"有客有客伊吾庐，新除南台行大夫。天子许骑内厩马，百二十骑来东吴。东吴驿传称过客，馆人致饩官僚趋。来者宣骄居者傲，宾主不复论欢娱。固将横榻表独坐，何意剥床仍及肤。吾闻相见有傧价，揖让登降礼颇殊。旧云三公礼数绝，事不豫讲宁非愚。王纲沦胥废风纪，箠楚横加哀仆奴。名藩岂无知礼者，亏损国体非良图。"}