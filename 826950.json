{"id":"826950","title":"满江红 辽吉沦陷，东北诸生痛心国难，自组成军，来征军歌以作敌忾之气。为谱此调与之","dynasty":"清末近现代初","author":"刘永济","text":"禹域尧封，是谁使、金瓯破缺？君不见、铭盂书鼎，几多豪杰。交阯铜标勋迹壮，燕然勒石威名烈。忍都将神胄化舆台，肚肠裂。天柱倒，坤维折。填海志，终难灭。挽黄河洗净，神州腥血。两眼莫悬阊阖上，支身直扫蛟龙穴。把乾坤大事共担承，今番决。"}