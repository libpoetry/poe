{"id":"267234","title":"玉烛新·叔问赠瑞香，谓即离骚九章之露申也","dynasty":"现代","author":"朱祖谋","text":"铅霜和影飏。是碎剪春愁，蕊珠宫样。麝尘院落，东风外、旋展流苏成桁。钗梁未上，颗颗结、相思花网。端正看、分朵幽云，羞供少年新赏。含风漫整新妆，怕短梦蓬莱，故宫潜怅。众香敛避，开落事、试问孤根谁傍。葳蕤玉障。解睡彻、芳韶骀荡。休赚取、属酒春人，熏笼夜帐。"}