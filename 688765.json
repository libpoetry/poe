{"id":"688765","title":"常甫宪副钦之翰检与予先后登岳钦之独值雨是日予与常甫坐候云开堂因赋二章","dynasty":"明","author":"严嵩","text":"祠谒朝景晖，峰登云物变。今朝山中客，零雨罢登践。林深崖路窄，幽赏不可遍。磴滑危难步，谷暗近莫辨。兹山号灵幻，顷刻殊隐见。叨余上晴峦，万状悉输献。愧乏摛毫赋，琢句被崖藓。君侯擅风骚，胸中富溪巘。佳辞出天巧，不复劳洗鍊。岩峦閟辉彩，草树迷葱茜。岂被山灵妒，或遭造物谴。并觏欣兹奇，独往惜巳殿。期君嗣芒屐，言保箸力健。晴登适可想，雨望奇莫云。三子本同志，所历各不群。浴溟初杲日，触石忽肤云。连峰弥霮䨴，八垠渺氛氲。掀林怒飙激，悬壑流泉奔。暝色啼玄貁，虎豹夹路闻。俯视临万仞，悄怆惊心魂。平生几奇游，拟刻石上文。虚馆迟回车，秉烛冀同论。"}