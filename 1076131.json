{"id":"1076131","title":"时宰生日诗六首 其三","dynasty":"宋","author":"周紫芝","text":"南山一何高，山高亦何有。上有摩霄松，苍虬立盘纠。下有千岁芝，食之令人寿。挽之为天枢，循环转维斗。紫宸傍七星，坐阅几晚昼。帝以殿厥居，山龙垂衮绣。后皇植巨木，载物见坤厚。用以抟洪钧，功乃周宇宙。才大用固难，德盛功亦懋。社栎其何颜，繁柯日滋茂。"}