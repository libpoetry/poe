{"id":"1114942","title":"一晓发射洪循江而行书二诗州堆馆","dynasty":"宋","author":"李新","text":"少健有力入云耕，耕云不怕山重重。岁时伏腊追社集，照水自爱双颊红。三十馀年废田舍，芋魁豆饭忘乃翁。誓归复讲旧生计，无谓我不如老农。翠麦铺茸不罅土，白白红红花日许。我行未尽天之涯，马足舆肩已辛苦。时名入手无一掬，昔年虎章今化鼠。疾归灌畦蔬换肉，无谓我不如老圃。"}