{"id":"1117451","title":"禁烟留题锦屏山下四首","dynasty":"宋","author":"邵雍","text":"满川桃李弄芳妍，不忍重为风所残。忍使一年春遂去，尽凭高处与盘桓。寒食风烟锦屏下，凭高把酒兴何如。满川桃李方妍媚，不忍重为风破除。无涯桃李待清明，经岁方能开得成。不念化工曾著力，狂风何故苦相凌。春半花开百万般，东风近日恶摧残。可怜桃李性温厚，吹尽都无一句言。"}