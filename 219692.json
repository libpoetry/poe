{"id":"219692","title":"将军·将军义勇名","dynasty":"宋代","author":"苏籀","text":"将军义勇名，蜂蚁尝旅拒。俯迩建赤油，超摇挥白羽。不辞援鼓桴，岂以遗君父。匈奴恨未灭，致官逾哙伍。麾下例千金，赫然士豫附。家庭树油旃，天街腾露布。平昌平恩侯，议论宁肯忤。万金十千户，募将斩亡虏。列屋鏁名倡，连车载清酤。用钱取水衡，卜宅凌武库。山岳势能移，震电赫凭怒。画地成江河，鼻息吹云雾。私斗患不怯，公战则先务。可怜金玉帛，殊胜烟埃土。嗟彼绅佩俦，索漠何太窭。试移名将传，予汝频晤语。"}