{"id":"697271","title":"夜饮徐文明邸即席作二首","dynasty":"明","author":"胡应麟","text":"相逢湖海尽词才，车马苍茫踏翠苔。万里乡心同越峤，新年春色到燕台。筵前柏叶风初动，庭际梅花月渐来。遮莫河梁成远别，黄金新诏出蓬莱。散发狂歌动紫宸，天街良夜月如银。朱颜暂借逢春客，白发偏惊受岁人。宇宙风期回击筑，江湖消息报垂纶。高阳是处名流集，痛饮何辞大白频。"}