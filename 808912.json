{"id":"808912","title":"自毛口宿花堌","dynasty":"清","author":"郑珍","text":"盘江在枕下，伸脚欲踏河塘堠。晓闻花堌子规啼，暮踏花堌日已瘦。问君道近行何迟，道果非远我非迟，君试亲行当自知。此道如读昌黎之文少陵诗，眼著一句见一句，未来都非夷所思。云木相连到忽断，初在眼前行转远。当年止求径路通，闷杀行人渫不管。忽思怒马驱中州，一目千里姿所游。安得便驰道挺挺，大柳行边饭葱饼，荒山惜此江湖影。"}