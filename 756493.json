{"id":"756493","title":"宿东山","dynasty":"清","author":"晓青","text":"东山何幽深，草木抱奇秀。古柏动蛟螭，奔湍两崖吼。敛履入茅丛，石崄步难骤。盘曲上青空，冷风满怀袖。柴门望中开，篱疏犬忽逗。斯须逢一僧，貌古鹤怜瘦。蓬檐就地形，刳竹通泉溜。落英走庭隅，池沫鱼吹绉。磁盂饮菰糜，齿向冰潭漱。客欢主益恭，无乃过予厚。主曰岂其然，予心如在疚。苟不恚粗疏，庶可寡其谬。玄言互酬咨，妙理绝肤受。中夜溪鸟飞，天空月当牖。"}