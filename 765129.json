{"id":"765129","title":"秦良玉锦袍歌","dynasty":"清","author":"张晋","text":"锦袍耀日光陆离，盘龙隐起森之而。何人裁制诧美艳，服者石砫女土司。忆昔平台曾召对，此袍得勿上方赐。沧桑已变传后人，子孙仕袭能相珍。云蓝绣袱重包裹，开视拂拭无纤尘。巾帼将军匹者寡，一木曾思支大厦。却敌常将白杆兵，请缨独跨桃花马。轻躯结束披裲裆，杀贼不异驱群羊。红颜宁甘老牖下，逝将效死为国殇。夫人之没已百载，夫人之袍至今在。其道闻风便激昂，况教睹物余光彩。君不见，汾阳胄，临淮刀，史册侈谈不可见，后人想象神犹豪。请看一袭西川锦，仿佛忠魂尚可招。"}