{"id":"502419","title":"栖霞轩为王文质赋","dynasty":"明","author":"刘炳","text":"丹霞烂兮五色光，昭回云汉成文章。朝逐神龙共寥廓，暮随威凤同翱翔。丹霞炫兮酿春酒，阶下萱花对晴昼。紫箫清瑟间齐讴，衣綵高堂献眉寿。人生此乐真良图，奉亲报国多清娱。眼中富贵自有待，身退功成游五湖。倒骑青鸾过玄圃，池上碧桃花满路。搴衣笑拍洪厓肩，醉看沧海珊瑚树。"}