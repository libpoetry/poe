{"id":"699164","title":"游仙","dynasty":"明","author":"桑悦","text":"遥瞻太华山，林樾蒙日月。西岩穴浮云，突瓦东岭缺。补辏庸神功，山灵永契阔。飒飒朔风劲，四野木叶脱。游人动春兴，残树成点血。日暮途或穷，我车肯改辙。深湫有神蛟，服食太始雪。何时为吾驾，飞上太清阙。乾坤委吾形，夙禀山泽姿。登拟王屋巅，泛彼东坑湄。吹嘘肤寸云，为霖注枯畦。朅来溯崇涧，啮舟石离离。幽事契衷曲，撷藻抚涟漪。大鹏堕微毳，迎风薄天地。毫窍禀灵气，翘越卑藩篱。始信佺期志，??黄小知。"}