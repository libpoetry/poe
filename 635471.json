{"id":"635471","title":"题回舟图赠何伍菊","dynasty":"明","author":"成鹫","text":"苦海有船长七尺，不用施篙还挂席。顺风能去逆风回，随流直至无生国。华亭船子笑呵呵，满眼波涛奈若何。从此到江吴地尽，分明隔岸越山多。吴越山川行已惯，随缘取足随缘办。嫩冬瓜煮鳖裙汤，新粟米炊鱼子饭。快矣哉，快矣哉，殷勤报语老宗雷。及早回舟归去也，莫教红日下香台。"}