{"id":"1030255","title":"水调歌头 其二 后十日，子仪相招游仓司后圃，舣舟堤岸，醉中再赋","dynasty":"宋","author":"管鉴","text":"凉意在何许，高柳荫汀洲。移船藕花深处，待得月如钩。一抹晚山残照，十顷醉红香绿，百柂列琼舟。浩歌激苍莽，豪气溢神州。泛芙蓉，依绿水，并英游。明年此会，可怜独是贾胡留。赖有瀛洲仙子，少驻云霄高步，相与慰沈浮。富贵傥来尔，有酒且相酬。"}