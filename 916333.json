{"id":"916333","title":"可久道人之歙州兼简知郡李学士","dynasty":"宋","author":"杨亿","text":"独携瓶锡新安去，寒雨西风落叶频。江水浅深清见底，山程高下险摧轮。社中香火延开士，肘后方书济俗人。乡树再寻南国路，禅房空锁帝城尘。旧传心印都忘念，自有衣珠岂患贫。四众仰瞻谁见顶，千家应供定分身。宰官多结空门友，外护须依守土臣。想到临川逢内史，翻经相对一嚬伸。"}