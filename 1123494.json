{"id":"1123494","title":"杏花天","dynasty":"宋","author":"赵彦端","text":"风韶雨润催花候。叹春恨、年年常有。桃蹊杏陌相期久。一为东君试手。匆匆去、那人信否。襟泪渍、粉香依旧。单衣煮酒重来后。好与看承人瘦。当时众里闻新曲。拚一醉、移舟换烛。清波快送仙帆幅。十里披烟泛玉。谁知度、春寒夜独。常记恨、花阑漏促。西风渡口莲堪束。一枕新凉会足。"}