{"id":"1207913","title":"奉和效古意醉歌","dynasty":"元","author":"范梈","text":"忆我初年三四龄，当客唯对声令令。夜诵汉赋一千字，朝来千字仍心冥。自许英年逼华盖，岂信流光不相待？祇今四十少二年，坐念立忘足悲慨。我当赠君金叵罗，君当答我黄鹄歌。吴南水远春似画，欲行未行可奈何！莫使风雷寄鸣铗，莫叹羊裘堕烟雪。人生万事如春花，璚花虽晚君须折。"}