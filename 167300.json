{"id":"167300","title":"德兴叶志道字士心葬母于银山丹井之上作丹泉","dynasty":"元代","author":"仇远","text":"葛公学仙丹有泉，叶公藏母丹泉边。泉流虢虢乱石底，丹光炯炯长松巅。陟彼屺兮瞻望母，麻衣土枕常庐墓。难将寸草报春晖，只觉焄蒿泣秋露。男儿眼中非无泪，有泪彻泉无厚地。泉声如咽泪如丹，何待洩融歌大隧。幽花淡月耿墓门，不招仙魄招母魂。子规一声苍石裂，白云渺渺山昏昏。"}