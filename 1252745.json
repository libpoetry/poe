{"id":"1252745","title":"客居三首","dynasty":"元末明初","author":"戴良","text":"豫作全身计，远投东海行。地偏惟养拙，岁久未知名。苔径当湖辟，柴门逐水成。牧童时聚笑，穷老一先生。漂流何所往，寂寞住湖阴。道路无知己，饥寒乱此心。草枯春牧远，浪阔夜渔深。敢惮艰虞事，衰年自不禁。寥落空山里，松门昼亦关。江乡千里隔，天地一身閒。听雨多临水，看云长傍山。自今幽思熟，无复叹时艰。"}