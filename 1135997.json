{"id":"1135997","title":"次韵宾旸某氏坟庵","dynasty":"宋末元初","author":"方回","text":"读君古墓作，因之怀抱萦。老夫九年前，小雏怜宁馨。一夕病弗起，殇车出北城。卜兆邻古寺，守诃乏村氓。去岁罹发掘，盗踪无由明。跋马近往视，坏垣环枳荆。藏中本无物，□至睨兹茔。玉匣患不侈，宜尔巢鼯猩。杨生昔裸葬，汉传留佳评。世事可以鉴，悲哉聊此吟。"}