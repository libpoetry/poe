{"id":"1042997","title":"古诗咏欧阳永叔家白兔","dynasty":"宋","author":"刘攽","text":"飞若白鹭，众不足珍。走若白马，近而易驯。古来希世绝远始为宝，白玉之白无缁磷。乃知白兔与玉比，道与之貌天与神。瑩然月魄照霜雪，红眼顾眄珠璘㻞。山农提携越千里，主人得之誇众宾。网罗脱死鹰犬避，一以洁素能超群。清江怆神龟，大野伤麒麟。刳肠折足不免患，智若三穴方全身。主人好奇意不倦，有来往往蒙金银。老翁守株更有待，勿使珍物遗今晨。"}