{"id":"1116153","title":"广川夫人挽诗二首","dynasty":"宋","author":"汪藻","text":"壸范闺风照里闾，来嫔文伯荐牢蔬。眼看再世登词掖，身得三朝锡命书。忽报孟轲陈后鼎，漫劳潘岳赋闲居。遥知京兆新阡上，千两争看会葬车。秋风一夕霣庭萱，无复春归寿母门。修墓已将徵在合，渡江犹喜伯仁存。早为举案齐眉妇，晚见扶床坐膝孙。全福了无毫发恨，始知阴德自平反。"}