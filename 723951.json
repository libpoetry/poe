{"id":"723951","title":"答谢咨议诗","dynasty":"南北朝","author":"谢灵运","text":"玉衡迅驾，四节如飞。急景西驰，奔浪赴沂。英华始玩，落叶已稀。惆怅衡皋，心焉有违。告离甫尔，荏冉回周。怀风感迁，思我良畴。岂其无人，莫与好仇。孰曰晏安，神往形留。感昔戎行，远暨西垠。黾勉于役，不敢告勤。尔亦同事，契阔江濆。庶同支离，攘臂解纷。鸣鹄在阴，自幽必显。既曰有声，因风易演。逶迤云阁，司帝之典。蔚彼遗藉，如莹如洗。齐仲善交，在久弥敬。自我之遘，一遇而定。于穆谢生，以和缮性。有言属耳，有文在咏。寡弱多幸，逢兹道泰。荷荣西荒，晏然解带。剪削前识，任此天籁。人既遇矣，何惧何害。搔首北眷，清对未从。瞻云累叹，思□御风。良愿易违，嘉乐难逢。微我无衣，温凉谁同。古人善身，实畏斯名。缘督何贵，卷耀藏馨。九言之赠，实由未冥。片音或重，玙璠可轻。"}