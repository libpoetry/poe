{"id":"987990","title":"柴秘书分符章贡同舍饯别用蔡君谟世閒万事皆尘土留取功名久远看之句分韵赋诗得世字","dynasty":"宋","author":"崔与之","text":"玉立蓬山巅，声望高一世。清秋玉壶露，耿耿无纤翳。中流屹砥柱，愈激而愈厉。平生学古胸，非为资身计。中边事方殷，命脉实关系。忧世危明主，谁流洛阳涕。直谏逆批鳞，言言皆献替。胡为厌承明，退飞勇且锐。有山郁而孤，雄踞虎头势。兆民困科扰，椎剥已无艺。猩獠丛篁中，跳梁无虚岁。弄印无以易，要起百年弊。西风吹马耳，新凉雨初霁。尺劄闻先声，远氓已怀惠。旌旗簇小队，画戟森兵卫。一方覆盂安，中原谁共济。顾我亦漫仕，空山老松桂。倦悔作归梦，乞身尚濡滞。著鞭公已先，脂秣以相继。"}