{"id":"684243","title":"再赠唐荆川二首","dynasty":"明","author":"王立道","text":"厌看城市每移家，背郭园庐十里赊。为觅渔竿仍种竹，恐妨瓜地罢栽花。病烦送客携孤艇，手校藏书过五车。草就玄经谁与授，知君弟子有侯芭。草深门径往来稀，泽国风霜满薜衣。苦节喜为贫士咏，遗荣久食故山薇。春邀田父看分社，夜对邻僧话息机。却怪鵔鸃冠尚在，岁时聊着戏庭闱。"}