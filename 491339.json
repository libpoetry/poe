{"id":"491339","title":"胡侯五子诗","dynasty":"明","author":"刘崧","text":"胡侯有五子，祜禧礼裕祺。五子名各殊，称宗以同辞。暨乎所命字，实自授经师。谦诚让谊详，申以伯冠之。宗以正其系，伯以重其仪。长字而幼名，立德端在兹。吾恒登侯堂，见侯鬓如丝。呼儿出拜客，磊落群熙熙。祺也年最幼，束发方参差。见人远相揖，学语声嚅唲。裕也长于幼，不好弄与嬉。踉蹡讲论语，光彩浮脩眉。宗祜最居长，冠裾鸣佩觿。应门肃宾客，进退何逶迤。中子禧与礼，充体而丰颐。粲然玉雪质，并是麒麟儿。方今重贤良，少壮咸登咨。有子如五男，奚以多惧为。子也思顺亲，和乐恒孔宜。因名以求实，循字以反思。多福贵自求，所脩慎操持。天材实国用，授尔百职司。胡侯有淳政，子孙利其慈。允为淳政告，视此五子诗。"}