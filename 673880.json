{"id":"673880","title":"望洞庭","dynasty":"明","author":"谢廷柱","text":"少陵乾坤句，梦寐三十秋。我来值岁暮，水落露芳洲。其气犹雄浑，蒸郁塞九州。是日北风急，浪势如陵丘。舟楫未可济，君山青欲浮。神物疑不蛰，烟涛舞苍虬。万鱼纷相从，大者能吞舟。观久意未厌，踌躇生远愁。会乘三春涨，坐看万里流。百怪莫敢匿，群龙争戏游。高楼疾椎碎，一洗江湖忧。"}