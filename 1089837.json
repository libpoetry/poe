{"id":"1089837","title":"上辛安抚二十韵","dynasty":"宋","author":"许及之","text":"开辟重华旦，胚胎间世贤。云龙时际会，星凤睹争先。天授归三杰，神谋效一编。宏谟驱固陋，馀论细雕镌。诏旨倾胪句，山呼动奏篇。干霄须造化，惟月进班联。有客占星次，逢人问日边。江湖烦镇抚，壤地屈盘旋。谈笑潢池净，生成壁垒坚。丈夫真细事，馀子敢差肩。黄屋深知切，青云宠渥骈。即归调鼎铉，少驻斸龙泉。更治今冯翊，重归旧颍川。载涂明积雪，嗣岁卜丰年。封殖棠阴盛，欢迎竹马鲜。恩波行处足，威誉向来传。此独疮痍甚，方疑雨露偏。禁通邻邑粟，费减月桩钱。斋戒逾三日，遭逢有二天。执鞭吾所慕，负弩敢驱前。"}