{"id":"380777","title":"一萼红·园夏即赏","dynasty":"现代","author":"郑文焯","text":"半阴晴。殢云容雨意，梅熟又江城。帘桁凝烟，庭除泼水，空想歌扇花萦。渐衣润、添香满鸭，费熨帖、春恨总难平。斗草人归，采兰天近，谁唤愁醒。依约一年芳事，奈新期旧赏，节物堪惊。寻梦蕉迷，追凉竹醉，閒书长解尘缨。看高柳、池塘自碧，怕重见、江燕共秋零。最忆清风故人，一枕诗声。"}