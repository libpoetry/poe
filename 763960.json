{"id":"763960","title":"塞垣春 初六日立秋归舟，偶和周清真韵","dynasty":"清","author":"邹祗谟","text":"爽气生兰野。飘细雨、孤帆卸。蝉声曳树，燕飞掠水，远村如画。便桃笙、葵扇如遥也。独把乌丝挥洒。怪金风、初欲动，不禁悲秋重写。蓦忆镜中人，自来好、绣阁幽雅。多病为闲愁，怯初长此夜。记来朝、巧时良日，初临好、排待针楼下。寄语归期近，向罗衣再把。"}