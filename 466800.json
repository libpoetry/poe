{"id":"466800","title":"伤逝六首","dynasty":"当代","author":"张月宇","text":"暖风轻絮绾长条，一夜纷飞作雪飘。歌哭已伤骓逝楚，是非应恐鹤归辽。青深秋水何堪负，黛远春山尚待描。纸伞低斜曾记否，褰裳怕过断栏桥。裎卧红绫发自飘，幽灯视觉画难描。璧辉当夜迟归赵，梦断经年未抵辽。驿外鸿遗深浅迹，风前柳系短长条。箫声复听知何处，明月空悬第五桥。冥冥情思久埋湮，未掩微瑕璞自真。二十八言声若绝，千零一夜事休询。血红独泣壶中泪，鬓白相看海上尘。火炙冰寒冬夏感，从容不复昔时身。栏圮台荒迹未湮，渟渊澄镜绝微尘。珠探一斛龙曾睡，梦惑三春蝶尚询。此去蓬山无后路，重来洛水是前身。桃花红雨梨花雪，五色空迷认不真。去去风传草色哀，泠泠雨打旧城台。帘前软语翻成谶，陌上繁花尽化埃。盟负纵承鸥鹭责，枝空何惹蝶蜂猜。伤心一片秦淮水，犹遣涛声入梦来。事分吴楚絮成埃，几度行藏去复来。缥缈烟蒸云梦泽，缤纷石冷雨花台。已无恩怨遑论报，或有思量不可猜。顾曲至今怜绿绮，第三弦上绕馀哀。"}