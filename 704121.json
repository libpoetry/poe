{"id":"704121","title":"苍梧即事","dynasty":"明","author":"解缙","text":"苍梧城北系龙洲，水接南天日夜流。冰井鳄池春草合，火山蛟室夜光浮。千家竹屋临沙嘴，万斛江船下石头。伏枕梦回霄汉近，佩声犹在凤凰楼。梧州旧治扶桑国，虎圈山名记大藩。蜑户举罾看水影，舟人移橛认潮痕。蘋婆果熟红包拆，荔子花开绿萼繁。北望九疑云尽处，重华端拱太微垣。桂岭东来下恶滩，苍梧细柳綵云间。拍天二水通交广，耸日高城跨北山。茆屋竹牌依古濑，筒槽渔艇满江湾。驿亭笳鼓中宵发，又报南天使节还。"}