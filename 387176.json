{"id":"387176","title":"解语花·追步㤅伯师重台榴花原韵","dynasty":"清代","author":"樊增祥","text":"仙霞叠帔，宝月重轮，寸寸芳心展。泪巾红敛。纹窗静、十二珠帘深掩。仙裙妒艳。不胜酒、倚风微颤。把紫鸾阿阁三层，移向花中见。百子画图婉娈，愿红房孕玉，亲祷禖燕。绮楼寒浅。薰风里、才识红儿真面。唇脂重点。似百八虬珠圆转。看凤楼、弹指修成，莫写蛮笺怨。"}