{"id":"690580","title":"宝安旧令姑苏李子木侍御读礼里居远贶书币见索拙刻复为张天如太史杨维斗解元绍介亦索拙刻即以拙刻耑力各致之赋此驰谢","dynasty":"明","author":"张萱","text":"长安北望思悠悠，白首停云百尺楼。明月屋梁千里远，甘棠海国万年留。封囊问夜排阍入，持斧飞霜揽辔游。见说杯棬方抱痛，尚知天外有巢由。癸水壬山老蠹鱼，回思东阁曳长裾。藏山愧乏枕中秘，载贽曾窥柱下书。汉室可能思董贾，梁园谁复继应徐。罗浮自是青城地，为爱遗簪问索居。"}