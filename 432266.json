{"id":"432266","title":"荆园杂诗","dynasty":"近现代","author":"李洸","text":"小园得雨藓苔滋，不觉春来物候移。昨夜新雷又惊蛰，百虫悽抑助敲诗。绕廊爱听雨潺潺，梅已成阴石更顽。独坐无人共寥寂，愁心一夜寄南湾。紫藤花发行篱斜，细雨轻阴送苦茶。坐负丘园春雨换，不曾披剃似无家。晓日轩窗澹欲无，开门春水绿平铺。眼明仲蔚蓬蒿长，聊补嫩梅三两株。渭川佳兴千竿绿，楚泽伤心九晼滋。往日恩情尽销歇，只应垂泪对花枝。月澹星稀客乍归，天涯弟妹恋庭帏。滕花佛火何年碧，远梦他时独掩扉。黄鹂声啭杜鹃开，花鸟无机莫浪猜。只有及时来看取，人间离乱不须哀。一庵绣佛与燃灯，渐觉气平思转腾。剪綵作花诚拙计，几分肠热又如冰。"}