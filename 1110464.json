{"id":"1110464","title":"次韵王子钦秋怀二首","dynasty":"宋","author":"孙觌","text":"白汗翻浆浃背流，清飙一扫破除休。枫江湛湛冰壶月，梧井团团玉露秋。蚁动巧闻床下斗，驹跳首向隙中留。南山危坐高棱见，杞国区区岂我忧。愁边种种关心事，客里纷纷见俗情。雁拆西风离思乱，鸟啼残夜旅魂惊。江河风景悲南渡，家室仓皇问北征。沧海横流安税驾，一桴从我任平生。"}