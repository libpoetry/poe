{"id":"1229419","title":"自金山至阴山纪行","dynasty":"元","author":"丘处机","text":"金山东畔阴山西，千岩万壑横深溪。溪边乱石当道卧，古今不许通轮蹄。前年军兴二太子，修道架桥彻溪水。今年吾道欲西行，车马喧阗复经此。银山铁壁千万重，争头竞角誇清雄。日出下观沧海近，月明上与天河通。参天松如笔管直，森森动有百馀尺。万株相倚郁苍苍，一鸟不鸣空寂寂。羊肠孟门压太行，比斯大略犹寻常。双车上下苦敦攧，百骑前后多惊惶。天海□在山头上，百里镜空含万象。悬车束马西下山，四十八桥低万丈。河南海北山无穷，千变万化规模同。未若兹山太奇绝，磊落峭拔加神功。我来时当八九月，半山已上皆为雪。山前草木暖如春，山后衣衾冷如铁。"}