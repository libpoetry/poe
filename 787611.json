{"id":"787611","title":"饮建昌山亭寻先题亦潇洒楼遗址，敬次原韵","dynasty":"清","author":"许传霈","text":"山色盘苍郁，奔赴严子江。建昌勒其下，江涛气势降。独宏保障功，合住神仙宅。烟雨护林峦，蛟龙潜波泽。我来九秋节，萧瑟物尽搜。狂飙面疾割，小月斧初修。酌酒暮山头，山行何朗朗。吟啸当危栏，万山音环向。作赋悲王粲，落帽笑孟嘉。零落有时至，所惜在朝华。遗址寻岩阿，真情起林表。犹是好江山，那不乐鱼鸟。望云亲不见，卅载系我思。思之不可得，恐为猿鹤嗤。舟帆江水流，云雾峰头逐。时乎不再来，宝剑长鸣椟。会出造楼手，潇洒见旧胸。先贤与先泽，我自得所从。好句留性天，慎勿戕柳杞。把盏竹翠间，敲棋松阴里。"}