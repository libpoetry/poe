{"id":"975758","title":"次韵赵领示先世石刻十四韵","dynasty":"宋","author":"项安世","text":"天葩富奇芬，龙种多异姿。歆向妙经术，白贺工文词。飘飘翰墨间，耿耿名字垂。哀哉赵延康，忠义反见疵。文工俗易爱，节苦人谁知。洪涛覆乾坤，赤手当路歧。剖心奉鹓雏，血面攘魖夔。至今陈宋间，凛凛英气遗。飘零见诸孙，髣髴瞻旧仪。手泽皦如日，庙碑辞颇枝。谈仙事满纸，大节无一辞。想当施手日，俗论犹争驰。一读泪如雨，再读还自思。古来尽如此，何独为君悲。"}