{"id":"836505","title":"磺溪三高士诗 其二 画工蔡推庆","dynasty":"清末民国初","author":"陈肇兴","text":"海外数画笔，蔡君推第一。如何断三餐，不受千金值。睥睨视公卿，风尘谢物色。自非逢高人，不肯留真迹。传闻大风雨，山林昼昏黑；只身走荒崖，性命了不惜。乃知画入神，妙不关笔墨。大造具化工，眼前取自得。丘壑罗心胸，云水荡魂魄。半颠半迂间，此意谁能测！"}