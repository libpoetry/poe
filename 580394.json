{"id":"580394","title":"蜀道难","dynasty":"明","author":"江源","text":"莫高兮蜀山，莫险兮蜀水。千寻滟滪接锦江，万叠岷峨连玉垒。巉岩石栈当中流，翻崖雪浪蛟龙愁。纵横鸟道逼霄汉，号风老水阴云稠。百丈危桥横铁索，咫尺颠崖悬剑阁。行人负荷泪欲流，舟子未行胆先落。王尊策驭何壮哉，王阳回辙愁车摧。忠臣孝子各有见，坐令闻者徒悲哀。昔闻蜀道难，今历此地险。辛苦曾备尝，恸哭恐未免。吁嗟，蜀道之险有形者，易若人心之险无形耶。有形之险力可防，无形之险能中伤。"}