{"id":"684770","title":"晚凉即事","dynasty":"明","author":"王彦泓","text":"金堂倦绣出花阴，残线犹拖插髻针。鸳枕浪纹侵粉颊，雀炉烟穗袅衣襟。月窥衾簟秋初冷，露湿盘筵夜渐深。欢笑语连悲咽语，卸头忘却换犀簪。屏帷低护浴房凉，珍重为卿治一汤。酒力不禁负侍女，药方新忌报厨娘。银匙滑泻鸡头肉，锁帐燶氲佛手香。为爱月窗秋树影，不教持烛暗归房。"}