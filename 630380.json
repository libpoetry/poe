{"id":"630380","title":"喜雨","dynasty":"明","author":"释函是","text":"九旬淋雨少，一夜足三秋。凿石引千尺，迢遥下林丘。接竹竟至炊，聊以息担头。汤茗既以丰，亦复滋田畴。山客愿易足，稻蔬无多求。翛然天地内，一饱忘百忧。山色可饫目，耳醉泉风飕。信手随乌藤，濯足沧江流。百骸各自娱，岂更羡王侯。王侯学我易，难逢林下休。举眼渔樵人，将无为我俦。"}