{"id":"299102","title":"送又村仲弟赴试北闱","dynasty":"清代","author":"袁绶","text":"去年此日君甫归，木叶落尽霜雪飞。风尘未敢瘁颜色，比貌略较年时肥。手足由来有天性，谗巧翻笑苍蝇非。家庭巨细同会计，心迹如一无相违。名园茅舍距咫尺，三日不见忘朝饥。有时归宁具尊俎，捧觞上寿娱慈闱。镫窗茗话聚同志，漏尽不觉星河稀。销寒雅集记客岁，矜奇斗巧分新题。人生此乐岂易得，况复努力功名时。骊驹在门酒在盏，行李复发心先驰。愿君科第如拾芥，青云直上符心期。风霜载途善自卫，道远莫使音书迟。十年有约慎无忘，锦衣莱服同光辉。"}