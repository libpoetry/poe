{"id":"240996","title":"竹书筒·过者创奇制","dynasty":"宋代","author":"石介","text":"过者创奇制，霜圆断竹寻。苍筤破云色，萧瑟移风音。径寸不为短，探幽乃觉深。中间自空洞，枝干何嵚崟。投恐成龙去，吹还作凤吟。稜稜人有节，竅竅物无心。俭仆他难比，提携力易任。绝姿古皇道，虚受圣人襟。或贮谏官草，多收女史箴。简兮用可贵，吾不换南金。"}