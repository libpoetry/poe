{"id":"688556","title":"杂诗三首","dynasty":"明","author":"许国佐","text":"一人为一体，鼓吹生乱离。一体如一人，唾余何可为。乐府古所推，不多汉魏时。我爱子夜曲，情深反似痴。悠悠者江澜，楚楚者江湄。江城鸣画角，亦带夔门悲。洞庭苦积沙，岳阳笛声疲。我之蜀国弦，一曲愁湘妃。为君再一曲，公无渡河兮。古风三百篇，二南踞其巅。后人随意古，终欲逊前贤。前贤言言深，后贤言言缠。读之无回味，中怀遂索然。六朝以下人，名家鲜足传。刻画唐人制，宋代排南迁。我今存何体，尝自笑此缘。湘水忠臣意，浮云游子思。去古犹未远，何必无瑕疵。彭泽一生人，得力在于斯。"}