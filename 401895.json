{"id":"401895","title":"访丘东来烈士陵园故居","dynasty":"民国末当代初","author":"聂绀弩","text":"英雄树上没花开，马福兰村有草莱。难弟难兄此墙屋，成龙成虎各风雷。才三十岁真雄鬼，无第七连也霸才。老母八旬披鹤发，默迎儿子故人来。任是尸山血海行，中华儿女志干城。哀兵必胜古兵法，时日偕亡今日程。游击战中遭遇战，一书生死万民生。人间换后江山美，百丈碑刊勇者名。小仲谋追大仲谋，有人闾倚几阳秋。壮哉野泽三春草，赌掉乾坤两颗头。此日登堂才拜母，他生横海再同舟。范张鸡黍存悲殁，蘸笑南溟画虎丘。"}