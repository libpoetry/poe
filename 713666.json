{"id":"713666","title":"和陈元孝登吹台作","dynasty":"明末清初","author":"屈大均","text":"夙闻太阿剑，霜锷莲花发。楚王一麾之，三军尽流血。夫君事远游，家贫一蒯缑。千里登吹台，慷慨思报仇。夷门无监者，谁为公子谋。我昔吊梁园，所见惟林丘。洪河崩底柱，蔓草连神州。惊鸟纵横飞，离兽鸣相求。平台宾客尽，四顾泪交流。怜尔多难人，徘徊当暮秋。长歌蓬池上，击筑睢水头。"}