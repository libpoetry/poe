{"id":"76975","title":"短歌行·富贵得意如登天","dynasty":"宋代","author":"陆游","text":"富贵得意如登天，自计一跌理不全，昼食忘味夜贵眠，渠过一日如一年。春蚕得衣耕得食，农功初成各休息，卖酒垆边纷鼓笛，我过一年如一日。二者求兼势安可，与我周旋宁作我。春城桃李岂不妍，雪涧未妨松磊砢。人生祸福难遽论，庙牺乌得为孤豚？君不见猎徒父子牵黄犬，岁岁秋风下蔡门"}