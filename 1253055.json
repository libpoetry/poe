{"id":"1253055","title":"步虚词","dynasty":"元末明初","author":"刘基","text":"太微启灵宇，紫殿含祥风。圆光昭无外，梵气来冲融。仙人鱼鳞次，羽葆朝当中。离罗郁萧台，缥缈浮太蒙。泰阶平六符，文昌位三公。北斗运元化，轩辕成岁功。稽首玉陛下，逍遥乐无穷。郁华开赤殿，结邻炫黄文。葳蕤烂霄汉，照曜下土坟。东华跸严驾，西崦泮昏氛。神行肃亹亹，象化陶醺醺。景风调坱圠，玉烛焕烟煴。冥茫密勿间，歘忽幽朗分。万灵仰无私，九真告成勋。重阳峨宝阙，众星拱高垣。寥寥太虚庭，巍巍无极尊。白虎伏右騑，青龙承左辕。玄武后躨跜，长离前腾骞。黄灵正常居，万有归一元。希微眇稊粟，浩荡灸乾坤。高卑各奠位，神化无穷源。步虚归太一，精心觐枢庭。浮浮回极运，湛湛规中清。五神谨诃卫，六位肃敉宁。东溟升阳曜，西海生阴露。炎光熺玄室，涌醴液朱陵。骎骎粗秽除，绵绵淳粹凝。妙用无边方，摄身游帝青。焚香礼玄梵，肃驾朝紫宸。游云结华盖，鲜飙翼飞轮。披烟上阁道，佩月攀钩陈。服食丹霞浆，嗽咽甘露津。琅琅歌洞章，寂感虚皇嚬。飘飖广莫风，舒啸青林春。沆瀁六合外，永与无始邻。"}