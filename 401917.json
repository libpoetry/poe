{"id":"401917","title":"代周婆答","dynasty":"民国末当代初","author":"聂绀弩","text":"大风吹倒水红楼，儿女英雄为尔愁。人比山中赤松老，令逢园里绿杨秋。轻睃华盖摹唐俟，傲岸南冠厕楚囚。凭扯血书成粉碎，岂真吾道遂云浮。瓦罐长街一曲歌，风流忽似郑元和。日之夕矣归何处，天有头乎想什么？肺腑忠言多郁勃，江山间气有盘陀。行踪处处沧浪水，怕尔投诗当汨罗。十载寒窗铁屋居，归来举足要人扶。慨乎住宅恩公论，难以搬家惠子书。草草杯盘重配备，翩翩裙屐早稀疏。一冬园圃光葵杆，瘦硬枯高懒未除。"}