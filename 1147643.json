{"id":"1147643","title":"归閒诗二十韵","dynasty":"唐","author":"丁儒","text":"漳北遥开郡，泉南久罢屯。归寻初旅寓，喜作旧乡邻。好鸟鸣檐竹，村黎爱幕臣。土音今听惯，民俗始知淳。烽火无传警，江山已净尘。天开一岁暖，花发四时春。杂卉三冬绿，嘉禾两度新。俚歌声靡曼，秫酒味温醇。锦苑来丹荔，清波出素鳞。芭蕉金剖润，龙眼玉生津。蜜取花间露，柑藏树上珍。醉宜藷蔗沥，睡稳木棉茵。茉莉香篱落，榕阴浃里闉。雪霜偏避地，风景独推闽。辞国来诸属，于兹缔六亲。追随情语好，问馈岁时频。相访朝和夕，浑忘越与秦。功成在炎域，事定有閒身。词赋聊酬和，才名任隐沦。呼童多种植，长是此方人。"}