{"id":"264745","title":"折红梅·北泉寺梅数百株，红梅居多，软红次之。绛裙缟袂，所谓萼绿者仅二三株","dynasty":"现代","author":"王用宾","text":"正东风吹动，缃须脱绽，珠蕾皴裂。君休折。照溪万树，珊瑚影鲜于血。碎红妖冶，却不似、孤山烟月。者般冷艳，纵自风流，与繁杏秾桃，又何分别。冰魂玉骨。想萼绿仙人，格标清绝。毫未倚、纤情媚态，换取俗尘容悦。霓裳绛玦，只合做、花神臣妾。冷香堆里，閒步沉吟，殊令人长忆，孝陵晴雪。"}