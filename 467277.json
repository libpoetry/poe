{"id":"467277","title":"甲申春夜会咏三首 巢林溪探源—拈得侵韵","dynasty":"当代","author":"陈振家","text":"二三子约溯巢林，乘兴轻舟载酒寻。绕岭穿溪摇逸桨，沿涯隔树听鸣禽。沙粗水浅渊流窄，石乱榛蕃岩谷森。探得源头相与庆，豪情忽迸纵高吟。早识人生也有涯，由来趣尚与时乖。但期穷巷饭茶给，不羡公门尺寸阶。弄石栽花排寂寞，纵吟搜韵寄形骸。春宵又约拈平仄，坐对湖山句自佳。年逾花甲更何能，躲到高楼最上层。闲煮养生三顿饭，偶熬伏案半宵灯。无求蚁梦神仪静，只守鹤襟心境澄。诗债催时如律令，头皮硬挺且应承。"}