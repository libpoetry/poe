{"id":"1083498","title":"读杨子云传","dynasty":"宋","author":"范浚","text":"老不晓事杨子云，缀文讥诃坚逐贫。班生曲笔甚假借，谓不戚戚元非真。草玄欲作后人计，投阁自迷身不利。王涯筮中好其书，宁复逆知甘露事。蛙声紫色欺昏童，义士远引如冥鸿。胡为颠眩尚执戟，美新屈首称臣雄。岷山沃野蹲鸱大，拓落不归良已过。近危竟似井眉瓶，虚作反骚嗤楚些。诡情怀禄遭嘲评，但用笔墨垂声名。文章要亦千古事，久矣法言今正行。"}