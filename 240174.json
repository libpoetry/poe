{"id":"240174","title":"叙赵守备学释菜会馂","dynasty":"宋代","author":"陈淳","text":"嘉定四年日在房，赵侯来守南清漳。下车百事所未遑，先务化原修泮宫。发帑市材鸠众工，改偏易陋规模洪。大门复旧正当阳，直挹名第真仙峰。泮渠下疏清波溶，时与潮汐相流通。两廊轩轩如翚飞，朱栏翼之森卫防。讲堂岩岩峙中央，高明洞豁无暧曚。东西两舍夹其旁，扉楹新广标祠堂。诸祠畴昔乱无章，从今一正峣相望。东祀无极濂溪翁，浑沦再闢如羲皇。二程从而大发扬，千载绝学始有光。文公继之撷精刚，发挥大学明中庸。善集诸儒粲朝纲，金声玉振真玲珑。此邦况又旧游乡，流风遗泽尤洋洋。合为四座俨颙颙，卓示师表开群矇。女令圣门知所从，无徒自弃甘面墙。西祀唐人相国常，首变蛮俗趋文风。配以周欧二俊良，破荒桂籍先传芳。端明蔡公著清忠，始自莲幕起腾骧。东溪高公拔上庠，劲节凛凛凌秋霜。力推秦桧锐锋铓，濒死奋不顾厥躬。列为五像竦昂昂，论世尚友激懦慵。要令片善有磨砻，无往不切进修功。越惟明年神祝融，群工告备襡器藏。侯曰轮奂美而彰，落成合与诸宾同。释菜之礼久已亡，在泮饮酒仪亦荒。今其举之始自邛，不宜草略宜周详。时惟月琯中林钟，旬有三日方曈曨。阖郡文武诸曹郎，下及生员隶学供。庙廷叙立严班行，银青错间绯紫裳。主人升自阼阶东，束茅灌献文宣王。韭芹蔬笋罗芬芗，配食兖邹二国封。跪伏拜起仪从容，精神昭格孚冥茫。恭惟道德万世隆，参天配地相始终。再诣东祠诸儒宗，荐以时器陈时饔。粢盛醴齐烹羔羊，尊师一意照无穷。三诣四祠诸贤踪，馈荐一视东祠丰。岂应故事诚有将，示人友善何日忘。祀事既毕登堂堭，峨冠列坐咸肃恭。广文巍榻歌鲁颂，讲扬经义发童蒙。卷经群趋跻而跄，旧堂序列环而重。老少团拜敬而雍，申明孝弟消强梁。更衣紫袖巾缩缝，旋复故坐举馂觞。羞桃华瓜仍蕉黄，左肴右胾羹及粱。五行大白益静庄，威仪秩秩无忀徉。三劝和乐恩意浓，酬酢指逊交更相。主人载笑色而康，方今太平无征攘。幸与诸宾相庆逢，愿均饮醉文字中。众宾欣谢且惭惶，此会旷典昔未尝。今幸亲与沾霈滂，报之愧无圭与璋。文班进请输肺肠，泮仪民则诗言颺。风教基本今既崇，礼逊兴行道义充。观听感德还降衷，自达闾巷无奸凶。异时刺史入三公，又推此道柔万邦。移风易俗归醇酿，均令天下跻虞唐。武班进请披心胸，侯饮於泮为道长。可屈群丑服淮羌，献囚献馘不告訩。坐格飞鸮食我桑，赂金贡齿皆来降。异时锡命侯弓彤，又相君德成安强。樽俎自折万里冲，会同四海来氐羌。诸生继进吐卑悰，惟申文武无异方。加之俾尔炽而昌，加之俾尔寿而臧。降尔遐福如陵冈，嗣续与国同无疆。北溪野人狷且狂，躬陪盛仪喜莫量。"}