{"id":"693442","title":"夏日田家杂兴","dynasty":"明","author":"邱云霄","text":"晓日空林生紫烟，微风新长半池莲。人疑秦谷时通棹，俗近豳风只受田。开径逐门回石磴，傍厨凿井动山泉。白云一卧青山晚，梦落桑皋向远天。柳外莺声度翠微，轻裁白苧试新衣。深山岁月凭开落，浮世犁蓑无是非。江色净涵林气薄，雨光留湿石苔肥。青藜何处归来晚，满地月明乌鹊飞。疏篁箨落时惊犬，腐草光生欲化萤。断雨冥冥过垄去，乱流脉脉向田分。空斋有梦来蝴蝶，荒径无人下鹿群。长愿桑麻输早税，未应畎亩便忘君。"}