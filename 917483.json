{"id":"917483","title":"甲辰季冬残腊大雪主人以糟玉面狸及尊酒为饷","dynasty":"宋","author":"杨冠卿","text":"南山白额虎，暴戾日以滋。纳诸罟擭中，食肉寝其皮。文狸外柔顺，玉面而丰肌。与世了无忤，奚亦遭危机。得非风味殊，尊俎之所宜。焚山猎兽者，是以罗致之。主翁厌肥甘，鼎食嗤群儿。殷勤筑糟丘，遣送持酒卮。于时腊将残，雪花一尺围。玉楼寒起粟，墨突晨未炊。得酒且大嚼，勿令儿辈知。"}