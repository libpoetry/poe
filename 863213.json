{"id":"863213","title":"题徐明叔海舟横笛图","dynasty":"宋","author":"王洋","text":"莫爱一掬水，海阔观狂澜。莫爱手中月，空明海上山。人生适意贵如此，前度徐郎在千里。喷云裂石天宇高，夜寒水冷鱼龙起。世间俗客贪昏睡，波涛不识神灵意。更令叠奏数曲终，鲸山会作玻璃翠。画工妙手今无几，可惜徐卿今老矣。醉中睡起百忧宽，与君一笑西风里。"}