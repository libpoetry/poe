{"id":"500436","title":"送秦君用","dynasty":"明","author":"陶安","text":"万山丹翠浮楚天，熊蹲龙奔隐云烟。长沙零陵相后先，一水走碧雄澬川。地饶黍稷麻麦田，瘴不为疠暑不煎。苏溪僻境民受廛，蜂屯鱼贯纷牵连。草荒公廨屋数椽，鼓角声撼天南边。秦君下马蓝袂鲜，官闲昼永如神仙。令严兵伍采棒悬，平芜月白犬熟眠。出自富家真象贤，宝视经书唾视钱。平生周急心所便，况乃募粟纶音宣。尧汤曾遇水旱愆，从古有饥无此年。闻之殊觉心恻然，我发我庾实且坚。琼粻满载江上船，顺流不日经淮堧。鹘形久病成苏痊，报以美秩天官铨。御煤香湿黄锦笺，手弹冠尘理腰缠。春风溪亭飞柳绵，银筝侑酒喧离筵。帆开水驿弓控弦，洞庭浪喷蛟鱼涎。巍峰隐隐飞雁旋，岸口迓卒森戈鋋。峒猺怗伏无警传，满帘日色薰兰荃。公田饭饱跨锦鞯，入城为访濂溪泉。"}