{"id":"1141122","title":"题东山玩月图","dynasty":"宋末元初","author":"黄庚","text":"斜阳红尽暮云碧，一片天光涵水色。海涛拥出烂银盘，千里婵娟共今夕。主人领客登东山，踏碎寒光看秋液。星河倒影浸空明，露华漙玉夜气清。冯夷激水水欲立，海若辟易天吴惊。孤舟卷帆泊烟屿，古木撼壑生秋声。凭高人在金鳌背，閒看潮生烟渚外。老龙翻海云气寒，长鲸卷雪浪花碎。茫茫万顷沧浪中，屹立孤峰锁苍翠。山巅扫石罗尊罍，宾主传杯不放杯。骚客掀髯赋诗去，山童踏月携琴来。剧谈浩饮不知醉，仰天长笑欢颜开。倒著接䍦欲起舞，乾坤清气入肺腑。天边风月空四时，眼底江山自千古。谢安蹑屐游东山，袁宏登舟宴牛渚。庾亮南楼今在不？坡仙赤壁知何许？满眼往事转头空，千年人物俱尘土。人生光景若湍流，霜痕易点双鬓秋。胸中勿著尘俗事，眉间休锁名利愁。我辈适意在行乐，古人所以秉烛游。月山追忆旧游处，尽写风烟入缣素。我来见画如见景，想像高唐犹可赋。诸君后会应可期，云萍合散今何之？安得扁舟澉川去，日与杖屦相追随。登山把酒醉明月，共看此画歌此诗。"}