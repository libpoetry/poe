{"id":"866920","title":"赠饶仲信静镜","dynasty":"宋","author":"包恢","text":"乾不一动，静专动直。坤不一静，静翕动辟。艮不一止，动静以时。本体如是，偏主则非。惟学初机，贵以静入。以至终养，贵以静习。本体既然，动静一如。乾坤合德，无二无馀。心为天君，尊无伦比。圣贤言心，初无论拟。心比于镜，佛说云然。镜虽有光，孰拟心天。镜光则死，心光则活。活则不滞，死则不豁。佛法寂灭，匪乾匪坤。若复本心，非彼能昏。人以欲动，非动之性。所以贵静，自动自静。其道光明，无物可并。惟省尽伦，是为全人。眼高四海，至此乃真。"}