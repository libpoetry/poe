{"id":"261633","title":"金缕曲·石王香招饮东篱","dynasty":"清代","author":"丁之翘","text":"风约传来陡。占东篱、今番花事，君居其九。小圃西头开廨屋，匝地黄金冷透。也值得、苦吟诗瘦。几尺珊瑚争赌胜，问秋光、似此何曾有。紫丝帐，今存否？饮场胆大元如斗。尽相呼、霜风拂面，兔毫悬肘。羞学金桃工献媚，白昼山庄嚎狗。看我辈、拍肩携手。此夜留髡同买醉，罄小槽、红滴珍珠酒。诗七步，分头走。"}