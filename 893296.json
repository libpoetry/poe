{"id":"893296","title":"常山杨氏有二怪石奇险百状田曹张中行家雒阳遍见都中诸家所得异石皆出此下予他日思之恐常人忽而不珍作诗以诧其处并邀中行伯逢同赋","dynasty":"宋","author":"宋祁","text":"块然两奇石，谲怪状难悉。千仞裂嵯峨，一气与崷崒。四隅藓剥肤，万古云渍骨。补馀天所委，陨罢星不没。横苍对偃蹇，怒翠竞腾突。神媪秘弗露，狂鳌抃而失。由兹落人宇，得用玩奇质。屹如不可转，挺若无所屈。斗虎攫馀痕，乖龙卧残窟。撑掉壮士槊，奋立直臣笏。危顶烟夭矫，窄窦雷郁律。涛头缩不长，魖臂愤相捽。变现载灵牒，呵护费神物。穷陬苦陋庳，珍碧恐湮汩。各保坚䃭姿，以待封山日。"}