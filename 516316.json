{"id":"516316","title":"江雨轩","dynasty":"明","author":"史谨","text":"江云惨淡江树黑，殷殷雷声震蛟室。老龙怒挟风雨来，恍若骊珠散空碧。已知凉气入桃笙，不觉秋声起芦荻。渔艇纵横木叶飞，雪山巃嵷银涛立。鼋鼍出没吼烟雾，鸿雁离披立沙碛。轩中美人惊梦回，画思诗情满胸臆。欲赋阳台朝暮情，当用子美春秋笔。须臾风定雨乍息，自倚阑干观八极。江南江北若混沌，金山焦山如水黑。米老难移书画船，志和不弄烟波笛。我寻酒伴扣柴门，落红满地无行迹。"}