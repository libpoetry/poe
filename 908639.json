{"id":"908639","title":"上辛太尉生辰诗","dynasty":"宋","author":"韩驹","text":"昭代群龙用，名家奕世昌。储精生辅佐，挺秀诞忠良。郁郁充闾瑞，荧荧照室祥。莲花雄址峻，竹箭庆源长。硕德宜廊庙，英材合栋梁。公清凌颢气，严肃厉秋霜。莲宝符千载，威名瞻八方。量陂吞玉海，言派泻银潢。功业彝章显，谋猷棣萼芳。检身金井洁，落节翠螭骧。列郡依仁牧，千英服智囊。精忠裨主圣，膏泽致时康。邓禹重兴汉，汾阳再造唐。公心平国是，戮力振朝纲。斧钺安南服，威棱振北疆。温恭谦节著，仁惠德风扬。鸑鷟金昆盛，貔貅虎旅强。望风辞印绶，当路悚豺狼。电扫除妖孽，雷驱息叛亡。一心仁以厚，五福寿而臧。论议留青简，勋庸纪太常。鸿恩非易报，盛德固难忘。便合持枢极，那容著海乡。庄椿祈不老，辽鹤伫来翔。愿向中书府，年年荐寿觞。"}