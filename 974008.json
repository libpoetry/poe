{"id":"974008","title":"别韩尚书","dynasty":"宋","author":"赵蕃","text":"南山之作险以壮，南溪之作閒以放。流风莫和况当家，南涧先生堪颉颃。吾州自昔寡所传，一自南渡居群贤。迩来寂寞谁嗣焉，先生筑屋南山边。先生事业本廊庙，履声夙已明光到。阖庐固非避寒暑，大厦万间均覆帱。我家为庶为清门，早因昭德容攀援。自期松柏岁寒后，不入桃李春风园。乡者屡见不一见，何但怀刺亦行卷。胡为于此不继来，衣食遑遑游苦倦。扁舟去矣江复湖，可能不一趋庭隅。吹嘘上天不敢望，赠言于此能无乎。"}