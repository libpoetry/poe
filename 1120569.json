{"id":"1120569","title":"小游仙七首","dynasty":"宋","author":"周密","text":"金母云軿宴紫楼，露寒仙掌汉宫秋。笑渠刘彻无仙骨，种得桃成已白头。紫雾彤云滃九关，玉庭侵晓引仙班。东皇奏罢回寅疏，放散春光下世间。西池宴罢夜深归，风露森森湿羽衣。云外凤皇栖未稳，一声铁笛又惊飞。抛了天官作散仙，却来云外种琼田。洞中日月无拘管，閒引青龙耕翠烟。一径松花满路香，琤琤玉杵捣玄霜。有时骑鹤月中去，流水白云生晚凉。一笛吹云鹤夜归，九天清露冷仙衣。琪花千树风零落，应去人间作雪飞。碧海沉沉海上山，山头楼观五云间。人间方士多无赖，故把钗钿戏阿环。"}