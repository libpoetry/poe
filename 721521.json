{"id":"721521","title":"四时白纻歌五首 春白纻","dynasty":"明末清初","author":"陈恭尹","text":"新林生叶花交飞，珠帘初日流素晖。洞房夜烛光力微，起舞君前歌露晞。宛如游龙翩如鸿，骨柔态变不可终，高举长袖云回风。凤文双履金缕衣，长跪为君擎玉卮，芳年逝者已若斯。草萤本质昔已枯，化身今比明月珠。飞君华堂缀交疏，何况贱妾不肖躯。能歌巧笑工步趋，长眉的皪承清矑。不敢自许众道殊，幸离下土升阶除。云房别馆如天居，奉君颜色今夕初。秣君驷马豆以刍，醉君吏士人石醹。愿因微风达区区，昼长夜促乐斯须。素衣轻举襳袿红，朱唇不动音微通。如骄似怨不自容，翩若芙蕖秋被风。轻弦细语传纤手，寄心赠君君不有。白云东下雁南飞，令颜一去不复归。氍毹匝地朱复殷，鸣环顾步何姗姗。文犀约臂辟重寒，含声未吐气若兰，左顾右盼生光澜。堂上清歌林外啭，积雪遥光凝玉面。双心一意俱回旋，百媚邀君流一眄，千秋万岁非所羡。天阶璧月霜始凝，玉绳西倚银汉横。杯疲客醉不自胜，佳人含笑烛下兴。垂辉振彩四座惊，轩轩忽若朝霞升。人生快意不在他，高贤嘉会酒且多。秦箫激越齐瑟和，日月逝矣如流波。永夜如年君弗歌，百年如夜将奈何。"}