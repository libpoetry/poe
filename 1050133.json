{"id":"1050133","title":"游鹿苑寺","dynasty":"宋","author":"郭祥正","text":"游遍湘西山，晚至鹿苑寺。平冈列城郭，长松肖兵卫。入门尤清凉，读碑辨往事。乃知阿育王，曾此藏舍利。浮屠当殿阴，令人竦瞻视。宝网敷金云，倏忽变苍翠。僧云秋杪时，月静甘露坠。大觉去无踪，山祗自灵异。白鹿不我逢，残花在岩际。居者多寿老，安禅信无累。筇衲为生涯，心不坠情伪。源源听法语，陶陶袭和气。簪绅胡为乎，顶踵缚忧愧。愿从彼上人，预闻第一义。烦心沃醍醐，顿悟超十地。聊为鹿苑吟，清梦不成寐。"}