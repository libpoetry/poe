{"id":"793130","title":"题雁宕外史遗墨","dynasty":"清","author":"陈式金","text":"萟苑纷纷斗画工，模山范水声摩空。包山劲点雨打篷，子畏丽彩辉丹枫。金粉相誇智日聪，浑沦元气鲜发蒙。日晖桥畔雁宕翁，毫端飒飒若有风。精专三绝天籁通，性情淡荡谦以冲。爱向江头听宾鸿，余曾立雪请个中。指授津津论不穷，眼光激电辨异同。自娱录物皆折衷，卧游倏忽归华嵩。展斯绝笔心忡忡，锦囊什袭保始终，告我后来知所崇。"}