{"id":"878307","title":"再和仲晦监簿","dynasty":"宋","author":"刘克庄","text":"少狂蕴奇志，探索删画前。安能一措辞，何止三绝编。俚音和薰风，短梦游钧天。竟无鱼水分，姑了萤雪缘。北扉失脚堕，南窗抱膝眠。宁为英雄笑，不受儿女怜。徐侯金闺彦，岁晚铁砚穿。掊击群疑亡，发药沉疴痊。鲸浪怒喷薄，蚁封妙回旋。精博昔骑省，奇逸今师川。望古多慷慨，感时尝忧悁。肯羡萧芥荣，甘保樗栎年。君有论绝交，吾无书辨颠。倡和诳饥腹，聊与好事传。"}