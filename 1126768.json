{"id":"1126768","title":"贺陆盐允济二首","dynasty":"宋","author":"黄公度","text":"商飙送喜满华轩，乔岳钟灵积庆门。天上台星对南极，人间佳节是中元。一时闽越看前辈，千载机云见远孙。香火祝公如卫武，他年勋业照乾坤。大手聊分八使车，腰丛六印益纡徐。圜扉鞠草刑无滥，万灶熬波国有储。航栈蛮琛纷络绎，权衡选路不崎岖。苍生久郁为霖望，早晚徵书下玉除。"}