{"id":"1132475","title":"次韵彦高占雪","dynasty":"宋末金初","author":"刘著","text":"天秋鼓南风，云海飘暮雪。三春犹冱寒，九夏那苦热。土圭测中气，尝闻先儒说。穷发多异宜，泥古诚亦拙。吴侯擅六艺，名宦端不屑。晚岁登泰山，蚤已探禹穴。千岁可坐致，不待数旬月。重阴畏坎陷，五阳欣夬决。君子方履霜，渠肯蹈覆辙。鸡猪与鱼蒜，幸可充朝啜。"}