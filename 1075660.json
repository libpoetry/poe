{"id":"1075660","title":"洗马行和关子东韵","dynasty":"宋","author":"周紫芝","text":"忆昔四海多甲兵，令严细柳将军营。铁衣健卒持满立，黑头壮士从军行。眼前千马复万马，寸土不耕犁与骍。自从虎皮蒙剑戟，此马不闻鼙鼓惊。只今尽浴长安水，七十万匹俱长鸣。风騣雾鬣久不试，日餍官粟无斗升。庙堂伊吕自有策，不与韩白齐功名。圉人但喜马肥健，野老安知无战争。有君如此岂不乐，俟河几时今得清。不须天育骠骑种，云雾晦冥方降精。我欲刻石上浯水，白头弄笔羞书生。不闻铁骑响鸣镝，但听玉箫吹九成。"}