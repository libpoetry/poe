{"id":"471415","title":"怀帅惟审郎中戴公司成","dynasty":"明","author":"汤显祖","text":"著冠须访戴，脱冠须访帅。磊磊一心人，离离十星岁。戴公入山水，淡迹分明昧。喜沾清悟姿，不惜沉冥醉。帅生能造酒，酒色清如菜。高谈常夜分，哀歌忽雷溃。两君真晋人，土性有痴慧。相见即相亲，了非心所解。如云堕江光，颠倒影在内。心欢常若兹，日月亦清快。重来断清啸，不复可人在。彯撇事诗酒，挪拿坐巾带。帅生烟雾中，戴公江海外。但想即成笑，寄书亦何赖。"}