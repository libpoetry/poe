{"id":"1207765","title":"蒙恩供奉翰林未行改佐闽幕自丰城便道取疾由抚过旴与郡守萨侯会约寻麻源不果明日别旰","dynasty":"元","author":"范梈","text":"暂远云霞观，却希山水音。珠星联极下，璧月动江浔。始集宝气亭，复趋金晶岑。马饮树连涧，猿啼风满林。扬澜思汗漫，睇岭写嵚崟。辍棹更垂钓，推书时弄琴。石门生夕景，麻源笼晓阴。是郡遇贤守，佳致契幽寻。樽俎迫清好，弦歌彰古心。郡中宜凤集，泓下或龙吟。颇愧尘务逼，还为旅病侵。一行混吏轨，千载负国琛。既往事莫究，于兹念方深。姑山如有意，遂许一登临。"}