{"id":"377314","title":"换巢鸾凤·嘉禾周存伯，工填词，移居杭州横河桥","dynasty":"清代","author":"蒋春霖","text":"帆挂新蒲，背家山未远，又认吾庐。琴尊双鹤管，风月一船租。南湖抛却换西湖。廿年往来，天涯酒徒。鸥邻好，任占得、画桥闲住。迟暮。成倦旅。孤棹冷烟，客燕栖何处。柳影低门，杏梢深巷，花落可怜焦土。无奈啼鹃，尚声声、隔江催唤人归去。南屏钟，乱乡愁、满地秋雨。"}