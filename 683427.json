{"id":"683427","title":"游虞山拂水岩","dynasty":"明","author":"王世贞","text":"厉屐凭车思转豪，侧身吟望鬓重搔。风岩昼激诸天雨，阴壑寒生万树涛。行逐渔樵驯野计，卧看江海入秋毫。维摩近有招提在，苏晋如今醉欲逃。郁盘苍翠有千株，绝顶肩舆兴自扶。天辟陡崖如拥剑，风回飞瀑尽含珠。山僧偈向巢间发，湖妓妆从镜里铺。逢胜便思云卧稳，未须投暝问樵夫。"}