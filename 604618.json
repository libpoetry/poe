{"id":"604618","title":"母夫人遣急足入长安促就子舍从括苍以家仲蔚见怀诗至正余与仲蔚戊戌长安泣别日也时余亦以迎养引疾者一月矣仲复嘱余归当握手武彝山下循陔在原之感黯然对深因以三诗报焉 其一","dynasty":"明","author":"张萱","text":"遥椷曾寄忆兄诗，到日惊逢别尔时。骨傲可堪微禄缚，山深偏与冷毡宜。共怜陟屺枯双目，谁道奔林恋一枝。但使夜光分在握，希珍何用贾胡知。"}