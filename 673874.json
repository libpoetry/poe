{"id":"673874","title":"过江郎山","dynasty":"明","author":"谢廷柱","text":"连朝揽奇秀，未可十拔五。及观江郎山，发竖偿快睹。睥睨心靡宁，描写词难吐。想当开辟初，巧斲费神斧。或经女娲炼，五色精华聚。突兀骇阿房，矗立拟天柱。海蜃结楼台，骊龙撑角距。风雷护阶梯，罴虎守门户。炎天或凝冰，白日常洒雨。疑有神仙居，过者不敢侮。晦明异徵应，灵气亘今古。谁将磨其崖，镌颂比石鼓。"}