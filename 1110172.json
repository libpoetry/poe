{"id":"1110172","title":"和彦常舍人元夕扈从二首","dynasty":"宋","author":"吕陶","text":"东风将暖不鸣条，霁景曈曈薄雾销。五队绣衣华广陌，一声天跸振层霄。清尘少拂鸾旗动，紫气长随凤盖飘。向晚都人相与语，更誇明日似今朝。羽卫森然翠辇平，仰瞻天步出西清。月行青道夜如昼，春入皇州花满城。三五良辰传盛观，九重归路沸欢声。君王已向龙楼望，喜奉慈颜酒数行。"}