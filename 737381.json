{"id":"737381","title":"赭山","dynasty":"清","author":"嵇曾筠","text":"沧江括地维，瀛海包天根。赭山驾长虹，校与他山尊。秦王昔驱石，一一皆东奔。鞭此不为动，骨立余殷痕。祇今数千年，独喜岿然存。潮汐靡不由，终古相吐吞。伊余董蔬导，出入宜穷源。拿舟涉洪波，周历惊心魂。幸使井里安，夷险非所论。努力凌绝顶，列宿高可扪。大江自西来，潮势互飞翻。坡陀触潆洄，水石声相喧。于兹悟治理，扼要先蛟门。登顿跨龙脊，不觉烟岚昏。"}