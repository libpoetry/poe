{"id":"130922","title":"赠郡经历韩君美","dynasty":"宋代","author":"陈著","text":"易为六经彝训祖，诗关万里风化机。周孔派外谁复得，商赐言后知者谁。穿凿簸弄到今日，家自为诗人自易。数不及理数亦妄，吟而无用吟何益。京房辈，晚唐诗，悖谬之渠漓之靡。虽不能为本真累，能误来者滔滔地。鄞幕多缘奎壁照，铁做脊梁主公道。有时发经本旨坐虎皮，有时续古正音斥蝉噪。老夫耄矣不出山，宿学已堕寒灰閒。卓哉斯文有可宗，身虽不前心已攀。二松主人忽传意，谓曾齿及穷姓了。生来欠识韩荆州，我亦自分陈无己。此心胡为乎来哉，清风明月肝胆开。满天下是事为事，终归敏手经纶才。人文所以经天地，直须掀揭山火贲。民事所以寿根本，要使人人歌既醉。自顾光阴迫下舂，犹欲拭目儒术功。不能颂泰交于风云之表，亦可歌丰年于畎亩之中。"}