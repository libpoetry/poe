{"id":"496877","title":"内家娇 初夏","dynasty":"明","author":"俞彦","text":"朝来红雨过，房栊静、斜日燕初归。正啼困流莺，病疏浮蚁，昼长人去，璠上双眉。悄心绪，一弯蟾晕小，数叠枕屏欹。山溜渐平，桐阴乍满，稚荷争吐，骄絮还垂。画图春风里。肠断处、种种密约佳期。堪更臂留韦玉，镜惹潘丝。怕旧事江南，桃根重省，新愁塞北，雁字难飞。无计返魂怀梦，应做情痴。"}