{"id":"597689","title":"万历癸未仲弟拜官三水便道省予予因赋此以壮其行时季弟以督学使至先之韩江","dynasty":"明","author":"林大春","text":"吾宗系出殷太师，氏族分封自周武。长林之下始开基，流衍中原散河汝。一朝移家到七闽，潮海三迁肇吾祖。承家奕叶重清修，惟有遗经寄环堵。科名载见洪宣朝，比予乃历图书府。积庆实由先大夫，愧予何似空寰宇。嗟汝仲季璠玙姿，仲氏如龙季如虎。意气昂藏逼紫霄，笔端磊落惊风雨。少小从予谒帝都，悲歌击筑思豪举。飞盖尽皆邺下英，论文半是云间侣。中年更作越门游，收拾江山事千古。溟渤波涛指顾中，岱华星月归谈吐。归来幸汝擢贤科，方以奇策干明主。翩翩季子尚诸生，执经犹待持衡史。汝今上策又未收，却抱青毡向江渚。而兄送汝河之干，汝弟候汝江之浒。河干江浒随所之，谁知别离心独苦。但愿一铎启群蒙，行看吾道回邹鲁。异日褒章动双阙，从容召对闻天语。而兄虽即老烟霞，汝等应能绍簪组。矧有儿曹读父书，青云万里堪延伫。天街振翮良在兹，谁云世路多修阻。"}