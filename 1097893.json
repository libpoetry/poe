{"id":"1097893","title":"和宁川王大卿寄游天台韵","dynasty":"宋","author":"释元肇","text":"我观人生天地间，古今吁嗟行路难。跻攀尺寸不可上，太行蜀道凋朱颜。天台胜绝神仙录，遐方企仰倾心读。跬步之间未暇登，多缘重耳而轻目。胸量汪汪沧海窄，笔端旧有回天力。莫年闲伴赤松游，兴来不负东山屐。华顶万八千丈高，衡南泰北齐堪招。凌风矫首欲飞举，收拾万象穷秋毫。方广云中忽披觌，半千圣者皆相识。妙法轰轰两涧宣，危磴蜒蜒一潭碧。安得妙手李伯时，貌取牛背刘凝之。猗欤樗散岩壑底，与世聿兀略不羁。爱山只愁山可移，独许明月清风知。兴公按图曾作赋，拂庵未到先题诗。"}