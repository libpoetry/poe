{"id":"1236995","title":"云林山中","dynasty":"元","author":"赵孟頫","text":"松风太古声，欲写不可状。仰观空翠滴，俯听潮音壮。岂惟尘虑涤，亦觉神情王。平生独往意，老矣天所放。翳翳林竹间，山鸟时一唱。俗氛虽云远，勿起清净障。九日当采菊，登高古相传。我今值佳节，燕坐云林颠。亦有岩间花，青蕊露华鲜。采采服九英，饮水可长年。况兹霜稻熟，刈我山下田。一饱无复事，了我粥饭禅。"}