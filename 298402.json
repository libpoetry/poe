{"id":"298402","title":"花犯·陌上见杨柳","dynasty":"清代","author":"庄棫","text":"粉墙阴，丝丝柳色，芊绵弄清景。暗尘轻莹，早梦绕江潭，愁绪难竟。去年绣阁藏鸦鬓，鞭丝更掩映。怎解道、娉婷丰度，征人难再问。今年绿杨又依依，柔条似可折，天涯谁赠。飘荡里，阑干畔，游丝无定。待侬与、燕莺细语，春正在、梢头烟霭暝。漫忆那、水边飞絮，化萍青眼剩。"}