{"id":"702300","title":"寄嵩明倅嵩明倅祖原善予乡人也予卧病昆阳原善以公事来日相过旅次意甚恳别后寄此以写予怀","dynasty":"明","author":"程本立","text":"年将五十已龙钟，百病交攻气不充。羡尔高年精力在，鬓毛霜白面霞红。天涯相见故乡人，一话江南一怆神。那复锦鸳湖上醉，画船箫鼓闹青春。风雨山窗客枕孤，东方欲曙鸟相呼。无人更似嵩明倅，日日能来问病夫。苦忆嵩明祖判官，无由两臂插飞翰。此身强健须相觅，醉舞青天白玉盘。"}