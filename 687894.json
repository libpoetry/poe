{"id":"687894","title":"十九秋 秋寺","dynasty":"明","author":"成鹫","text":"寂寞蒹葭外，微茫见佛灯。数株红树下，一个白头僧。露冷先藏鹤，林虚静爱鹰。西风动幡影，无语问南能。落叶不到地，远风时在林。有人骑瘦马，终日拍鞍吟。草色惊心老，霜痕刺眼深。如何行路客，容易说登临。空谷无人处，高泉间落霞。寒光投涧直，悬影入云斜。八月山有雪，二时天雨花。老僧观不足，飞沫湿袈裟。一所尖头屋，千山落木风。日斜葭菼外，人在寂寥中。倚树见归鸟，开轩闻草虫。转嫌邻舍近，隔水结茅篷。村童喧北里，野老报西成。掩豆豚肩小，吹豳羯鼓鸣。神鸦飞食肉，社鼠坐分羹。醉舞黄花下，巫阳象版轻。我亦有仙骨，高居远俗尘。不因吹笛处，谁识倚楼人。山色开三面，秋空无四邻。超然群动外，日月逐閒身。下流不可处，众浊难为清。最爱荒塘水，能留孤月明。烟波秋潋滟，荇藻夜纵横。取次坚冰近，春来草又生。白草经年戍，黄花万里情。秋风度天堑，落叶满边城。壮士犹编伍，将军未厌兵。主人恩尚浅，七尺为谁轻。爱尔本无我，逢秋识故人。滞形还偶影，顾笑复怜颦。虚室自生白，太空谁写真。所嗟承弁鬓，一见一回新。白蘋红桕岸，孑孑幔旗高。沉醉归吟客，凉风吹毙袍。长卿新酒保，公瑾旧醇醪。相见芭蕉道，枯禅笑我曹。华亭人去后，湖海几经秋。留得一竿竹，閒来坐钓舟。百年参水鹤，一笑狎沙鸥。相劝桐江老，青蓑换黑裘。不道秋烟浅，山光淡几重。晓来看远岫，飞去最高峰。月恨冰壶小，云添水墨浓。渺然闻见外，清籁散疏钟。瓜蔬秋未晚，姜桂老偏宜。物理洵如此，吾生定不疑。根苗凭地力，烹瀹在人为。莫漫遗黄叶，随流自不知。檐前凉雨过，灯下落花频。万古无穷事，三更不寐人。秋光成一片，老景自相亲。寂寞消难得，平分与隔邻。大地同明月，一人弹素琴。秋声入枯木，馀响在空林。偶尔写情性，翛然无古今。钟期如可作，犹恐未知音。处处鸟声稀，秋风动杀机。将军初命驾，寥廓已高飞。犬带重鋂出，鹰饕一饱归。鹪鹩方自喜，何幸此身微。莫笑山衣破，偏能代负暄。公然对狐貉，各自话寒温。九秋霜露重，一衲水云屯。閒与儿童道，无衣早闭门。新得蕲阳簟，秋来布石床。有时自舒卷，无地不潇湘。雨过籧篨润，风高薤叶凉。莫誇人并倚，幽独兴偏长。物外形兼影，花边弟与昆。翱翔入秋草，迟莫忆王孙。好梦迷乌足，前身是漆园。御风人未返，何处可招魂。"}