{"id":"1087794","title":"昨承诸兄临辱不揆以薄酒蔬食延驻都骑明日视壁间所张墨刻有亡去者人以为德庆丈之廋也驰问遣索蒙需拙诗辄赋所怀往奉一笑而尊犍刻可以归于我矣","dynasty":"宋","author":"朱熹","text":"岁暮霜霰集，宾友从我游。置酒临高斋，觞酌屡献酬。鸡黍整中庖，肴核供庶羞。所恨乏珍肥，欢意不得周。何牾上客怀，徙我夜壑舟。平明但素壁，篆刻不可求。究索劳象罔，高踪希盗丘。我亦惭仲子，独未忘轻裘。"}