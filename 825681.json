{"id":"825681","title":"梅泉属题刘彦冲泳之临明吴次翁伟修文会赠言图卷","dynasty":"清末近现代初","author":"郑孝胥","text":"彦冲贫而文，养母终不娶。母殁亦旋卒，故友表其墓。其友江韬叔，感逝诗无数。乃云最善画，虽见空想慕。梅泉爱韬叔，短卷孰相付。卷中写人物，隽笔生澹趣。閒閒若无意，冉冉胸中吐。绝非画工艺，祇有天机露。平生轻戴吴，少见论颇误。泠泠性真语，已过初不护。以此思其人，贤达多妙悟。江诗不吾欺，得之幸奇遇。"}