{"id":"569924","title":"博罗张子孟奇通春秋以文名岭外久矣今年秋将偕计北上薄游南雍出所业贽余俄尔言别挹注之情黯然对深时赵少宰有二律送之余亦次焉 其二","dynasty":"明","author":"王世贞","text":"鸡鸣山翠郁嵯峨，得一龙门便已多。平子两都仍赋草，曲江千载更贤科。春风拂坐堪余主，秋水浮槎柰尔何。若向翘材馆中问，扫厅丞相待谁过。"}