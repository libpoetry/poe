{"id":"520576","title":"怀知诗 其十八 朱孝廉","dynasty":"明","author":"祝允明","text":"秀矣孝廉，名驹在谷。白玉清冰，碧梧翠竹。少游诸老，孤莺乔木。予家日见，匪暝维夙。黄庭晋度，朱弦汉曲。群公星落，长庚尔独。后生更仰，鸡群昂鹄。颓然顺化，行阅沧陆。修年默逝，亦可世哭。雅绪君断，更莫彼续。来英日富，风流绝目。前修履践，流膏碎馥。嗟子勤哉，堆箱叠腹。繄我与君，髧皓相逐。今我视众，如君我瞩。馀霜犹几，三叹不足。"}