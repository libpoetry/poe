{"id":"695610","title":"次韵送志莘杨别驾归信州别驾为少宰端洁公子","dynasty":"明","author":"林熙春","text":"才名屈指有谁优，五色凤毛自寡俦。骥足繇来迷俗品，娥眉何事妒清流。满途攀卧千年舄，数卷图书一□舟。君去无烦频惜别，海滨棠下思还悠。莫道间关行路难，人情巇险更心寒。山川有意还相慰，清白无㜞可自欢。韩月北随双袖拂，章江西去片帆安。壮怀尚有虔刀在，努力清时玉露餐。"}