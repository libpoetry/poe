{"id":"1065998","title":"南监还宅","dynasty":"宋","author":"许景衡","text":"野店饭童仆，驻马亦俄顷。寒曰不相贷，渐渐攲西岭。挥鞭上马去，惊尘蒙四境。客衣已疏薄，霜风作凄冷。极目去路长，回首烟村暝。鸟雀飞栖定，鸡犬啾喧静。新月当马头，疏林乱人影。去去甘远役，迟迟复深省。筋力疲往来，岁月磨簿领。虽云窃廪禄，乃是蹈机阱。战栗当吏案，低回傍公屏。少年浪自重，事业期台鼎。栖栖裁一命，泛泛惭飘梗。穷通宜有在，赋予定谁秉。矢诗寄幽叹，寂寞寒夜永。"}