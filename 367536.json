{"id":"367536","title":"宴清都·题高潜翁寒灯课读图","dynasty":"清代","author":"杨玉衔","text":"我亦单寒子。蓬门夜、母儿形影相倚。秋机织泪，春灯熨梦，烟残坠穗。瓻书借向东邻，便绕膝、殷勤问字。诵琅琅、建水高瓴，寒宵过午忘寐。生前无分鸡豚，墓门寒食，望风悬泪。珍图手展，丸熊画荻，俨然前事。帘前雾重成滴，摇壁影、葳蕤细蕊。陟屺吟、能否招魂，涕零茧纸。"}