{"id":"1122358","title":"山堂巩先生挽诗三首","dynasty":"宋","author":"姜特立","text":"源流简公出，名字鲁山宗。避地江之左，惊人易以东。机云千载里，歆向一门中。敬止山堂老，才名是至公。风采儒林虎，波澜学海鲸。公家五进士，此地半诸生。勾漏丹俄就，中牟政亦成。如何贾太傅，位不至公卿。绾章南北异，转首死生分。手泽空遗墨，书签冷旧芸。行须潘岳诔，碑已蔡邕文。身后无儋石，玄成似子云。"}