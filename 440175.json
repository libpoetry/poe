{"id":"440175","title":"齐天乐 奉题空山琴雅图","dynasty":"当代","author":"问云","text":"曲隈寒抱孤亭柳，风烟又迷荒渡。挂桨停云，鸣弦振鹤，遗迹仙翁何处。丹枫醉舞。怅冥寂灯窗，卧游缣素。梦远华胥，黯听残桂堕清露。生涯情味最苦。镜边蕉鹿事，空酿愁赋。载酒襟颜，弹尘卷帙，凭向心期分付。传馨剩谱。正月昃虚檐，暗吁幽愫。佩响槎浮，上林飞片羽。"}