{"id":"307503","title":"瑞鹤仙·戊辰东坡生日用梅溪体","dynasty":"清代","author":"陈宝琛","text":"老坡生丙子。算五十三龄，戊辰刚值。奇才践清地。正金莲光下，唏嘘先帝。宫壶拜赐。可曾念、黄州李委。奈从今、白发苍颜，磨蝎命宫难避。长记。乾嘉全盛，岁岁苏斋，胜流高会。奎精画里，衣冠客，尽时制。适先庚旬日，诗龛诗老，南雅芙初并至。恁沧桑、花甲重周，却来我辈。"}