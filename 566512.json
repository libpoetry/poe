{"id":"566512","title":"送谢同知之常州","dynasty":"明","author":"谢一夔","text":"帝城三五元宵节，凤辇鳌山耸双阙。笙箫乐处时雍熙，送君远过城南陌。君家住在山之西，蚤年积学甘勤劬。上师孔颜事钻仰，下揖晁董期追随。一朝鏖战乡闱毕，名姓煌煌题第一。满腔豪气吐虹霓，五色文章光桂籍。春风累负上林游，成均进学殊优游。铨曹复喜擢魁选，拜官半剌之常州。常州自昔夸殷庶，比岁征繇颇凋弊。况复连遭饥馑余，抚字昭苏须勉励。君不见裴豫古，并州惠爱民安所。乔迁捧敕来天上，老稚欢迎如父母。又不见陆象先，益州善政爱为先。鞭朴不施民自化，芳声令誉人争传。嗟君自是瑚琏器，二公芳躅无难继。他年考绩上神京，会看褒封恩宠至。"}