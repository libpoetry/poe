{"id":"1128736","title":"梅六首","dynasty":"宋","author":"谢逸","text":"罗浮山下月纷纷，曾共苏仙醉一樽。不是玉妃来堕世，梦中底事见冰魂。城中桃李休相笑，林下清风汝未知。本是前村深处物，竹篱茅舍却相宜。镂冰叠雪斗清盈，莫笑肌肤太瘦生。底事狂风催结子，要当煮酒趁清明。暗香疏影浑无赖，雨打风吹更可怜。嚼蕊但能供我醉，点妆应是为君妍。杨花榆荚风流浅，秾李夭桃气味凡。只有寒香无俗韵，不烦吹笛恼掺掺。老大无人伴我閒，忆梅幽意颇相关。不如移植溪堂后，免使凡夫俗手攀。"}