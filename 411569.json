{"id":"411569","title":"夔门","dynasty":"近现代","author":"唐鼎元","text":"于北有剑阁，于东有夔门。蜀国双锁钥，水陆险绝伦。崔嵬三万仞，穿天入地根。块然一大嶂，盘薄无四垠。何年忽开辟，斩绝无斧痕。仰视头目眩，俯畏蛟龙吞。日月惧失坠，谁取还天垣。猿猱何能上，壁立不可扪。及兹叹禹力，伟哉难具论。始信中国大，一石堪专尊。浩浩东流去，巍巍犹趁人。真宰结构雄，吾笔愧难陈。"}