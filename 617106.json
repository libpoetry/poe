{"id":"617106","title":"寄和余自如内侄孤愤诗","dynasty":"明","author":"黄公辅","text":"胡为事远征，漂漂萍梗迹。年华八十春，死矣何足惜。航海淩风涛，梯山披云石。到处有逢迎，八口栖蓬籊。梅福是吾师，人品无今昔。箕子之明夷，艰贞不必白。一语聊堪慰，吾心自坦适。沈酣南华篇，须臾手不释。拈弄五七言，吟嘲度朝夕。世态附浮云，时情任秕僻。其如关山何，亲友岁月隔。冉冉节候移，流光如梭掷。三更梦回馀，一片梁月色。迹遥神韵亲，赖有梅花驿。郢曲阳春调，讽咏见肝膈。但见野情宽，那知天地窄。天地有循环，阴阳有变易。休说山溪璜，且腊阮孚屐。"}