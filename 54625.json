{"id":"54625","title":"白甿辞·娱酒沉歌费白日","dynasty":"明代","author":"王廷陈","text":"娱酒沉歌费白日，绝代佳人何可失。若恋似矜态非一，持觞递进娇相迫。左推右引侠气溢，簪珥堕落宁复索。文窗朱缀开洞房，锦衾瑶席施象床。五色杂组系流黄，复帐中薰百和香。层轩曲槛俯回塘，鸳鸯鸂鶒罗成行。生丁盛世福运昌，四时为乐允无疆。"}