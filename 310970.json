{"id":"310970","title":"摸鱼子·生日感赋","dynasty":"现代","author":"邓潜","text":"到人间、岁星游戏，偷桃仍恋天上。梦华久冷东京录，忍说敕褒强项。无我相。算生是蟫鱼，死便书丛葬。紫裘漫唱。且拜了萱堂，阖将蓬楗，尊酒醉元亮。思归引，昔鉴蛛丝萦网。缠绵今尚依样。漏舟家计年年补，禁得几番风浪。休怅惘。还自诧头衔，新换謻台长。老怀天旷。待唤起胎仙，问春消息，同看岭梅放。"}