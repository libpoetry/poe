{"id":"506970","title":"送叶俊太守致政归乡","dynasty":"明","author":"杨荣","text":"浙之东兮君所居，嗣先业兮宗文儒。早年俊迈风骨殊，渥洼飒爽千里驹。一从振足登云衢，才猷卓荦罕与俱。擢宰临桂向南趍，边氓已喜疲癃苏。三考绩最朝帝都，高超赤县意自如。寸心烱烱冰玉壶，荣膺鹗荐分虎符。出守太原民心孚，弦诵之声盈里庐。桑麻遍野阴纷敷，夫何未及三载馀。翻然乞此衰病躯，圣恩霈若雨露濡。告别使我情郁纡，谅君之归志不孤。尊有酒兮架有书，田可耕兮圃可蔬。山可樵兮水可渔，退休之适安以舒。嗟君之乐兮世所无，白云为侣鸥为徒。"}