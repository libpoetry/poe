{"id":"1112783","title":"京师阻雨二首","dynasty":"宋","author":"张耒","text":"深泥漫漫污后土，长安闭门三日雨。顽云不动风伯愁，飞电更相雷师怒。阳乌力弱不自持，天漏已宽无石补。麦蛾禾耳不足忧，当念为鱼救无禹。大雨三日泥三尺，骏马高车行不得。我有蹇驴安敢骑，闭户高眠朝至夕。谁家高堂半夜秋，软绮轻纨换絺绤。朱门乐事无时无，尔自贱贫空太息。"}