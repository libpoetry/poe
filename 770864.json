{"id":"770864","title":"五彩结同心","dynasty":"清","author":"王时翔","text":"清溪绕舍，密筱编篱，恰称灌园人住。灯火新凉节，爱偕隐相对，翻书鐴苎。半帘秋影梧桐老，听月底、寒虫细语。君休羡、星珈霞帔。飞去高居玉宇。曾从桂梯寻路。向梅花官阁，杏花村坞。赢得三年里，斜阳下、闲看江山一度。青毡翠袖如重认，有旧日、陵阳泪污。文窗外、碧霄云叶，逗破几声疏雨。"}