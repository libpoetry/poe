{"id":"115526","title":"无咎兄赠子方寺丞见约出院奉谒复用原韵上呈","dynasty":"宋代","author":"张耒","text":"曹侯骥骨双瞳方，流沙万里志不忘。读书故山兰蕙芳，咳唾不顾尚书郎。参军朔方试所长，奋须决策服老苍。愿得一索缚狡狂，凯歌揉馘献明堂。黄河东峙万旗枪，义渠竟失先零羌。坐师失律无否臧，但恨不取东关粮。黄君诗力回魁冈，十客未得一登床。携君秀句展我旁，草书纸上蛟龙骧。谓我君舍城东隍，年来长啸弃军装。载酒欲访执戟扬，休日出门如矙亡。坐令耿耿愿莫偿，紫衣宣诏幞被囊。献书贡士学与乡，罗庭充屋书万行。风鬃雾鬣简骕骦，考评唐虞论夏商。相过近如蜂隔房，君家八斗陈思王。千年门户有辉光，任城健将狞须黄。猗兰之苗不敢香，家人寄衣秋晚凉，滞留华馆付杯觞。天高月明新雁翔，明灯高谈夜未央。屈指计日引领望，来时汗流今雨霜。重门事严御史章，赖君谐捷解色庄。还家有日未用忙，眉间黄色是何祥，晁侯约我走门墙。但无闭关休馈浆，莫以兽微弓弗张。"}