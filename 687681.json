{"id":"687681","title":"秋闺思四首","dynasty":"明","author":"孙蕡","text":"天上嫦娥也可怜，广寒宫里夜孤眠。早知人世相思苦，不若移居桂树边。凉夜箫声处处过，玉楼高起逼天河。西风瘦尽梧桐叶，添得西窗月影多。壁上斜明翡翠屏，水花零落点秋萤。夜阑院院垂金锁，独立苍苔望帝星。疏棂铁马乱风飘，火冷金凫百和销。怪底芙蓉清漏永，不知何事苦迢迢。"}