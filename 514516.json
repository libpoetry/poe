{"id":"514516","title":"题周草庭驸马二小景画 其二","dynasty":"明","author":"程敏政","text":"一夜山中三尺雪，银海周回烂银阙。呼童扫径启柴扉，竹外梅花正清绝。主人高眠尘虑空，有客扶杖来溪东。千崖万壑暗香度，乘兴不减孤山翁。旱风吹尘不成雨，对画欣然一挥麈。四围寒气欹凌人，如坐冰壶失炎暑。去酷来清君子心，平生不受炎凉侵。梅花三弄白雪调，惟有周郎知此心。"}