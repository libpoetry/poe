{"id":"211734","title":"春日书怀·垂杨大别寺","dynasty":"宋代","author":"姜夔","text":"垂杨大别寺，春草郎官湖。家巷有石友，合并不待呼。瘦藤倚花树，花片藉玉壶。老劂谈绝妙，辛杨句敷腴。平生子姚子，貌古心甚儒。时邀野僧语，间与琴工俱。酒阑兴未了，左转城南隅。大江围楚碧，烟水入玄虚。留落不自恨，惟嗟故人疏。一月三见梦，梦中相与娱。日日潮风起，怅望武昌鱼。"}