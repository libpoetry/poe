{"id":"152446","title":"进谢御书古诗","dynasty":"宋代","author":"周必大","text":"允文元佑词臣轼，劲节名章世无敌。御前曾赐紫薇诗，袖里骊珠光的烁。小臣谬直白玉堂，也纡皇眷摛云章。云章元是七德舞，字字笔法超钟王。两朝相望九十祀，长庆集中偏属意。咸池日照草木光，天门龙跃鱼虾悸。我皇英锐真太宗，文武神圣功德隆。黄钺指期擒颉利，捷书先献大安宫。元和学士白居易，臣非其才私有志。愿随班贺四海清，续唐之歌夸万世。"}