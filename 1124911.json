{"id":"1124911","title":"壬寅仲秋二十有五日哭东莱先生之墓","dynasty":"宋","author":"徐暄","text":"缺月疏星夜己阑，风凄露重逼人寒。邮亭破晓经行处，不似今朝酷鼻酸。庚子秋中忆请违，先生温语扣还期。去年匍匐双溪路，迨似当年失母时。先生墓木已成阴，霁月光风何处寻。只有遗言常烱烱，誓将白首契初心。四海瞻依一伟人，丘封嶪嶪木森森。仰天恸哭悲风起，举世中和孰嗣音。"}