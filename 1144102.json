{"id":"1144102","title":"寄题云屋赵资敬启蒙亭风雩亭二首 启蒙亭","dynasty":"宋末元初","author":"方回","text":"坤三变艮山，天一生坎泉。注谷未浩浩，滴石初涓涓。君子观厥象，有若童稚然。更历几险阻，然后为巨川。始教及龆龀，成功从心年。夫人可为圣，往圣敢自专。果行誓必往，江海迷溯沿。育德滋无穷，昼夜鸣潺湲。云屋有遗老，凿渠玩清涟。时时汎羽觞，坐致兰亭贤。曷时亦酌我，同赋临流篇。昔人筑雩坛，群巫此歌舞。骄阳煽蕴隆，吁叹以降雨。良辰岁时和，遗迹林壑古。枯蘖换槁叶，芳荑抽宿莽。徜徉沂水上，童冠七或五。春袖风乎兹，缋绣无火黼。千载想佳人，不仕东国鲁。异彼三子撰，圣师独予取。吾友赵隐君，笑唾卿相组。猿鸟听新咏，点瑟时一鼓。汉歌曾罔闻，楚台未渠数。泠泠列禦寇，肯尔哙等伍。"}