{"id":"958696","title":"再到吴子野岁寒堂","dynasty":"宋","author":"郑侠","text":"再到岁寒堂，仍登岁寒阁。阁上与堂前，物物皆如昨。铁干偃虬龙，云峰自岩壑。文章有神力，璧笥光彩错。主人岁寒翁，古意何淡薄。山肴具樽酒，忻喜为我酌。高论写胞怀，千弩射鲸鳄。速悟有宝龟，灵通非火灼。辩议恣酬荅，亦以资笑谑。想翁宾去后，前扃徐徐钥。万卷罗目前，舒卷良自若。盛暑一榻风，祁寒一炉药。翛然去与来，一个无住着。我亦淡泊人，世味聊咀嚼。无种不取尝，毕竟何美恶。但闻岁寒风，便觉世龌龊。今兹翁如龙，看彼皆尺蠖。今兹翁如鸿，视彼皆笼缚。故愿岁寒翁，高收岁寒脚。踞坐百千年，看春华秋落。无令木石心，长笑人脆弱。"}