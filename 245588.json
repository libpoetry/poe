{"id":"245588","title":"琵琶引·人生聚散难为别","dynasty":"宋代","author":"高似孙","text":"人生聚散难为别，何况匆匆作胡越。梅梢带雪下昭阳，明朝合隔关山月。长城不战四夷平，臣妾一死鸿毛轻。回凭汉使报天子，为妾奏此琵琶声。长安城中百万户，家家竞学琵琶谱。酸声苦调少人知，食雪天山忆苏武。西风吹霜雁飞飞，汉宫月照秋丰衣。嫖姚已死甲兵老，公主公主何时归。"}