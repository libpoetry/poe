{"id":"491549","title":"河之水赠草亭狄隐君归京城","dynasty":"明","author":"刘崧","text":"河之水，瀰而黄，十月北风吹大霜，送子欲往愁无梁。斲冰嵯峨冻地裂，鸹鸧呼寒堕其翮。单车匹马从南来，踣铁交蹄五花白，北渡河流望燕月。初月剪剪如弯眉，征夫道上愁别离。青峰石壁猿夜啼，橡粟寒落林头枝。何年结亭海子隅，亭成祇爱西山住。閒歌白石看秋云，却卧紫萝听暮雨。门前十二杨柳株，可以坐钓秋江鲈。画船丝发照碧水，风骨自是仙人徒。人言京国求官好，君独辞官事幽讨。西山白雪深于云，期子餐之以终老。"}