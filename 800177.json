{"id":"800177","title":"送林佳玑还莆田","dynasty":"清","author":"朱彝尊","text":"高楼置酒觞今夕，愁听骊歌送行客。摇落深知羁旅情，飘零况是云山隔。林生磊落无等伦，凤雏骥子谁能驯？一朝慷慨辞乡里，几载饥寒傍路人。平生崔嵬好奇服，流离耻作穷途哭。往往诗歌泣鬼神，时时谈笑惊流俗。林生林生骨相奇，昂藏不异并州儿。看君富贵当自有，不合憔悴留天涯。高秋别我闽中去，行李萧条惨徒御。客舍清江万里船，乡心红叶千山树。九里湖边倚翠屏，谷城山下俯清泠。寒风江路兼山路，落日长亭更短亭。嗟予分手天南远，惆怅河桥送君返。远客休辞行路难，高堂应念还家晚。"}