{"id":"370879","title":"丁香结·暮春初霁用清真韵","dynasty":"清代","author":"厉鹗","text":"吹落娇云，展开平碧，枝上雨残犹陨。恨流光偏迅，数景物、剩得莺憨蜂润。小红曾记否，朝酲殢、薄寒自忍。可怜游舫散后，定是芜菁开尽。相引。早饾饤阴晴，花信催过几阵。曲巷幽坊，柳绵竹粉，翠楼生晕。谢家飘荡紫额，剪趜尘盈寸。凭阑干那曲，冶叶何人摘损。"}