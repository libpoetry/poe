{"id":"105884","title":"修石山·土山未甚正","dynasty":"元代","author":"方回","text":"土山未甚正，有石亦颇欹。方矩一再度，夙具锸与箕。晨兴命工徒，将一大治之。扫砾斫枯卉，拥泥护芳荑。春雷已惊蛰，犹以寒自疑。蚯蚓缩未动，虾蟆僵如痴。此役彼不安，慈悯其忍为。复有蜈松蝎，壤发难迅驰。仆夫听使去，梃杵肯遽施。至所谓蛇者，众怒争剪夷。赤练稍宛转，碎首忽若糜。人迹不至处，掷出园外篱。天地主生育，乳孕无穷期。何土草不茂，何水鱼不滋。毒堇及淫蜮，赋物曷至兹。峥嵘不能亩，蜗蚁千万斯。凶恶如此辈，均受亭毒私。理有不可晓，颜跖同世时。閒居理花蕊，娱心聊自怡。小小事兴作，虫豸关安危。何况大骚动，疮痏良可知。诛恶亦一快，感慨因成诗。"}