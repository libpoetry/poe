{"id":"684044","title":"孟春三日志事","dynasty":"明","author":"王世贞","text":"古人不逢范希文，今人却睹天水君。白简何能避绿盭，一丝力欲回千钧。自从圣主赐环后，海内洗足趋龙门。争嘘舌津闰月旦，旋窃眼色为风云。致君尧舜在早晚，慎莫便使巢由闻。四皓不爱羽翼奇，归欲商山茹紫芝。青宫再参亚辅选，太学仍请诸生师。鹢首欲北何迟迟，十四字已君房规。即披羊裘钓七泽，女牛一星谁不知。何如且学苦县叟，小隐柱下窥希夷。"}