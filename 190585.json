{"id":"190585","title":"送琏老·湘中应中古道场","dynasty":"宋代","author":"胡宏","text":"湘中应中古道场，复有峨眉道人在。昔日三生藏里来，今朝十二峰前去。杖锡飘然别故人，笑望梅花理征路。我曾问公五宗派，电扫群生小见解。直指万法无尽身，坐觉灵光满沙界。辨舌横放倾天河，峥嵘整顿禅宗坏。吁嗟我生在儒门，儒门大业无人论。滔滔姑想天之下，衣冠满目如电屯。焚香再拜愿圣主，一统三教清乾坤。"}