{"id":"1127062","title":"次韵元礼春怀十首","dynasty":"宋","author":"黄庭坚","text":"渐老春心不可言，亦如琴意在无弦。新花准拟千场醉，美酒经营一百船。春心分付酒杯销，勿为浮云妄动摇。试觅金张池馆问，几人能插侍中貂。故园春色常年早，红紫知他破几苞。压帽花枝如可折，折花手版直须抛。久无长者回车辙，仲蔚门墙映野蒿。稍觉春衣生虮虱，南窗晴日照爬搔。春来问字有谁过，颇觉闲销日月多。醉里乾坤知酒圣，贫中风物似诗魔。春风也似江南早，梅与辛夷斗著花。自是无言桃李晚，莫嗔榆柳更萌芽。穿花蹴踏千秋索，挑菜嬉游二月晴。已被风光催我老，懒随儿辈绕春城。老杜当年鬓发华，尚言春到酒须赊。不堪诗思相料理，恼乱街头卖酒家。冉冉光阴花柳场，红飘紫落便蔫黄。都无畔岸随风去，却是游丝意思长。闻道邻家有酒瓶，三更不卧叩柴扃。我身便是鸱夷榼，肯学离骚要独醒。"}