{"id":"433515","title":"蝶恋花    和珠玉","dynasty":"近现代","author":"黄浚","text":"楼上云屏开六扇。媚晚花枝，争妒如花面。花影扶阑饶倚遍。双栖却让梁间燕。夜夜清歌闻别院。引梦来时，梦味还嫌浅。最苦歌声和梦远。征人此际愁千万。陌上楼头杨柳树。极目天涯，许系相思缕。风约雕阑花绕柱。不堪逝水将春去。明日池塘堆落絮。试酒单衣，怕近黄昏雨。欲讯流莺枝上语。韶光度尽归何处。翠浪如丝红泛阵。落尽缃桃，又换蒲牙嫩。雨馆愔愔人易困。酒霞媚靥偏生晕。万悦千欢才一瞬。只有愁丝，难拗伊成寸。江路自长愁自近。鱼书宛转随潮信。海角栖椽身似燕。衔雨穿梭，心逐春云乱。镜里朱颜今不见。落花长忆深深院。南国芳醪斟酌遍。前度擎杯，微忆赪人面。扶醉莫嫌归去晚。星眸不隔吴天远。"}