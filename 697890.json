{"id":"697890","title":"题竹雪山房为王御史作二首","dynasty":"明","author":"胡奎","text":"绣衣柱史铁作冠，平生爱种青琅玕。山中岁晚读书处，积雪满庭生翠寒。常时见竹不见雪，竹雪双清更奇绝。冰壶照彻此君心，璞玉镌成此君节。平明四望岩壑间，矫如群龙下瑶坛。黄陵女儿骑白凤，风裳月佩鸣珊珊。恍然张乐洞庭野，倒卷银河向天写。九重阊阖参差开，八极空明不知夜。是时绣衣朝紫皇，下视九点烟茫茫。会当裁作十二琯，坐使寒谷回春阳。有竹岂不佳，有雪亦自好。金声来户外，玉气出林表。昔闻王子猷，夜访戴安道。当时有此君，相见必倾倒。千载回舟兴，至今犹未了。引领仰高风，何由写怀抱。卓哉岁寒姿，贞白永相保。"}