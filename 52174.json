{"id":"52174","title":"题马致远清溪晓渡图","dynasty":"明代","author":"张以宁","text":"今晨高卧不出户，岁晏黄尘九逵雾。美人远别索题诗，眼明见此清溪之晓渡。溪傍秀林昨夜雨，落花一寸无行路。歌阑桃叶人断肠，艇子招招过溪去。红日青霞半晦明，白云碧嶂相吞吐。诗成君别我亦归，此景宛是经行处。我呼九曲峰前船，君帆正渡潇湘渚。雁去冥冥红叶天，猿啼历历青枫树。是时美人不相见，我思美人美无度。美人之材济时具，我老但有沧洲趣。他日开图思我时，溪上春深采芳杜。"}