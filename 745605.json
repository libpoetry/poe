{"id":"745605","title":"后大水行","dynasty":"清","author":"厉同勋","text":"南风连天吹不止，雨急翻江潮头起。村村打鼓防水来，城外忽添三尺水。水汹汹，哀吾农。高田束手已无策，须臾又作蛟龙宫。我来城边望，四野阴凄凄。群呼走登屋，屋倒不可栖。残阳一角悲秋草，白骨千年终不保。有家还比无家愁，有田转羡无田好。吁嗟乎！此日之灾更切肤，民隐不达将溃疽。县官恐，跄踉趋。请蠲议赈语郡守，郡守不问民其鱼。越日郡守来，云是亲勘灾。茫茫大水不得进，高田低田安在哉！君不见，大江边，惨呼天。弃儿为蛇食，卖儿不值钱。挈老携幼饿且死，十里五里无人烟。生年三十五，读书亦荷补。况今手无尺寸柄，未得与尔诉冤苦。侧闻灾簿上有司，见之忍使将流离？民兮民兮听吾语，圣朝宽大尔所知。"}