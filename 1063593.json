{"id":"1063593","title":"次韵龚德颜柳帖","dynasty":"宋","author":"释德洪","text":"颜柳以字名，画画法可究。后世何寂寥，此辈了无有。皆云学未至，妙不应心手。那知斯人徒，德高名往就。字工德不修，名与身俱朽。吾子佳少年，俊气驹方骤。新诗作行草，开轴龙蛇走。坐客口为愕，我亦知肯首。积墨如陂池，积笔高陇阜。学之不至颜，要亦终至柳。此诗闻东坡，请君书座右。"}