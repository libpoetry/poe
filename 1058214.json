{"id":"1058214","title":"焦山普济禅院碑赞","dynasty":"宋","author":"米芾","text":"古佛留法度大心，种种威摄现胜相。大心众生摄威德，求度倾身及众宝。冥阳咸会精诚通，正法是归大缘集。我今稽首佛陀僧，永奠海山作津筏。我今稽首明应公，永护宝车炳威德。悉化大心依净住，一世咸如今佛日。三光不愆四序调，主圣臣忠载万亿。五谷蕃生土地肥，万灵常跻仁寿域。"}