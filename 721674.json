{"id":"721674","title":"题张氏石鳞山房","dynasty":"明末清初","author":"屈大均","text":"泷东好岩壑，片石亦嵯峨。树树穿云窦，峰峰拂水波。落花閒处满，啼鸟静中多。君有茆茨在，栖閒奈乐何。四壁苍苔满，晴馀瀑布痕。玲珑多洞穴，缭绕尽林园。谷口云霞塞，人家彩翠屯。九星岩咫尺，城外有啼猿。壁峻全如削，峰斜半欲飞。云根争络石，玉乳乱沾衣。处处梅花覆，村村古木围。鹿门妻子在，来此借渔矶。"}