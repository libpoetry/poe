{"id":"1004261","title":"蕊珠歌","dynasty":"宋","author":"程公许","text":"五云郁勃天九重，俯视人境尘濛濛。元和迁校品秩穹，以帝命镇北坎宫。玄袍金铠丁甲从，洞阴战胜魔绝踪。际江之涯钟氏童，宿运冥契晞玄风。蹑屩千里心忡忡，惝恍忽与师匠逢。桑梓归愒敢不共，精庐筑就铃冈东。州西一舍狮子峰，烟霞万壑锁郁葱。势与紫霄争长雄，楼观营筑拟翠蓬。真游下驻鸣笙镛，可无法言牖群蒙。帝何言哉层穹窿，溟涬未辨奚所宗。五文开明日曈眬，三洞流出金口中。瑶函锦囊密缄封，飙轮八面轰霻霳。骏奔百灵翔六龙，一念与诵万过同。登揖金母朝木公，六天狞戾数有终。申命校录帝所恫，保制劫运禳灾凶。剪馘鬼怪囚北酆，边垂罢战年屡丰。妖氛退扫正道隆，臣许职牧羞妄庸。愿见皇图还时雍，蕊珠七言歌舂容。为师劝相鸠僝工，咄嗟千桂凌碧空。开度益广积累功，丹台列名仙籍通。伐石著词传无穷，长与此山同峻崇。"}