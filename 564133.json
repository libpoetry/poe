{"id":"564133","title":"襄阳为自古要地抚遗迹吊往事有怀七人焉因各赋诗一首 其四 杜工部","dynasty":"明","author":"孙承恩","text":"少陵诗之圣，浑浑元气通。尚论制作盛，尽善如周公。胸藏五车书，笔扫千军雄。辉煌三礼赋，曾献明光宫。平生用世志，自许稷契同。摧颓值时难，坎轲悲途穷。兵戈苦骚屑，黄屋当尘蒙。崎岖走行在，饥寒迫其躬。操觚赋时事，宇宙归牢笼。勤拳社稷虑，恳恻生民恫。凛凛忠毅色，烈日明秋空。上可继风雅，下应陋雕虫。一时旅人迹，万古诗坛宗。九原倘可作，执鞭吾当从。"}