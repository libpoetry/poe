{"id":"554671","title":"烈女陈若英","dynasty":"明","author":"郑文康","text":"妾生未识檀郎面，妾貌檀郎未容见。两家名姓各相闻，妾始加笄郎突弁。阿翁读书官作郎，儿郎从之亲笔砚。寒灯暑帐不辞劳，饱学醉经将领荐。阿翁迁官向南返，子父相随共家眷。淮阴城下驿亭边，谁料因缘事成变。珊瑚枝向掌中折，道上人看泪如霰。青天白日愁无光，野魅山妖寒欲颤。铭旌高表异乡魄，襦裤空留慈母线。妾家遥隔西江水，讣入深闺心胆战。不知眼底有人间，望近黄泉离一箭。横插郎家双股钗，勇系兰房三尺练。但求同化穴中土，肯作孤栖梁上燕。从容顷刻毕此身，烈烈清风湖海遍。乃知天性无古今，尧舜涂人同一善。请歌女子若英诗，莫看太师长乐传。"}