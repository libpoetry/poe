{"id":"812961","title":"补祝王一如先生七十","dynasty":"清","author":"张心禾","text":"云龙角逐记名场，文史论交略辈行。长我十年深折节，祝君八秩更开觞。河汾教泽传薪火，江上英流奉瓣香。闻道春风留杖履，先生须鬓未全苍。我到人间六十年，飘萧华发渐盈颠。原知蒲柳惊秋易，争似松筠得气先。老圃黄花香晚节，长生丹诀證金仙。羡君事事从心欲，玉树芝兰绕膝前。"}