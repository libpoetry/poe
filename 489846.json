{"id":"489846","title":"春晖楼牡丹","dynasty":"明","author":"袁华","text":"春晖楼前牡丹树，喜见新花发旧槎。深根培植雨露厚，不待羯鼓花奴挝。紫黄红白绯与碧，牙牌小篆蟠龙蛇。玉环飞燕两倾国，国色晕酒凝朝霞。就中一枝最杰出，金铃绣幄相笼遮。前年作客浙水上，去年避地苕溪涯。千葩万卉自开落，愧我不见空咨嗟。今年花发风日丽，况无兵燹吹黄沙。金尊美酒唤小妾，起舞折花簪髻丫。酒酣乐极重太息，故人南北音书赊。虎头学佛宗三车，饮酒食肉谈空华。了知何必假外相，始悟在家真出家。洛阳园池信可誇，只今无树啼栖鸦。玉山山中称乐土，杳杳百里连桑麻。诗成对花还大嚼，一任白发欹乌纱。"}