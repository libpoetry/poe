{"id":"436765","title":"水调歌头 迎送神二词为刘润之赋","dynasty":"金末元初","author":"段克己","text":"清秋好天气，禾黍巳登场。群心思答神贶，吉日复辰良。神既来兮庭宇，飒飒西风吹雨，仙仗俨长廊。巫觋传神语，出户舞伥伥。刲肥羜，沥桂酒，奠椒浆。一年好处须记，此乐最难忘。风外渊渊箫鼓，醉饱满城黎庶，健倒卧康庄。夜久群动息，风散一帘香。双龙隐扶辇，千骑纵翱翔。云旌翠蕤摩荡，遥指白云乡。风驭飘飘高举，云驾攀留无处，烟雾杳茫茫。小立西风外，似听佩锵锵。暮天长，秋水阔，远山苍。归途正逢明月，醉语说丰穰。但愿明年田野，更比今年多稼，神贶讵能忘。君可多酾酒，吾复有新章。"}