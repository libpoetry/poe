{"id":"720074","title":"悯荒二首 其二","dynasty":"明末清初","author":"曹溶","text":"游民轻去乡，担釜卧沟侧。未知何方好，奔走昧南北。无乃吏政苛，聊欲避所逼。持檄疾招来，计口给汝食。诚恐失初心，展转成盗贼。踉跄返前村，日影正曛黑。面目半已改，父子不相识。劝汝秉锄犁，陇上艺黍稷。妇女勿娇惰，轧轧当户织。壮者习弯弓，努力卫邦国。人事苟修诗，天道岂终极。"}