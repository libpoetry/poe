{"id":"812812","title":"拟束皙补亡诗 南陔","dynasty":"清","author":"吴敦仁","text":"南陔有兰，言采其英。谁无父母，可忘所生。菽水承欢，怡色柔声。匪我之享，惟德其馨。南陔有兰，言采其芳。我瞻我依，父母在堂。槃匜滫瀡，非敬奚将。淑慎尔正，则笃其庆。翩翩者乌，反哺于慈。人不如鸟，具体何为。椎牛罔及，鸡豚逮时。孝思不匮，歌以永之。白华翩反，在彼空谷。余情信芳，曷云能辱。勖此清修，以承顾复。白华有文，先德之芬。彼姝者子，行砥于勤。守身大孝，伊古攸闻。白华凝雪，既瑩且洁。凡百君子，各敦尔节。如华斯白，白而不涅。有黍者华，植于阪田。何以膏之，阴雨自天。三时不害，实维丰年。我亩南东，芟柞载治。九谷三农，罄无不利。有熠其华，献之为瑞。其华熠熠，其实离离。丰我天庾，洁我神粢。神其歆止，民力存斯。康年迄用，万邦其绥。由庚由庚，同我太平。二仪交泰，万物咸亨。天运若枢，王则成之。周道如砥，民则行之。薄海内外，晏之清之。清晏无波，玉烛调和。韪我皇风，壤祝衢歌。由王之庚，无偏无党。由王之庚，引恬引养。莫高匪邱，峻极于天。物得所养，其崇亦然。资生资始，有开必先。崇邱之广，无物不养。天地氤氲，阴阳鼓荡。□□之兼，增高继长。崇邱之上，九鸿在望。夏甸既恬，春台斯旷。仰观俯察，物与无妄。先王有道，小大由之。淑人君子，不愆于仪。仪一于上，型叶于下。礼囿歌雍，文林翔雅。逮我芸生，凤冈鹿野。德之钦矣，化之湛矣。思我王度，如玉如金。"}