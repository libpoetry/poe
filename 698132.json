{"id":"698132","title":"夏日晚坐小亭观莲承会友李贡元友竹秋元友松昆玉佳章见示漫成二律奉答 其二","dynasty":"明","author":"饶与龄","text":"寂寞寡心知，如君是我师。对莲思古说，披卷读新词。谊重连床夜，情深结社时。平生重然诺，白首莫相岐。远岫岚凝近似无，晚霞映日绣纹铺。学吟拥鼻惭离索，酬唱多君喜不孤。爱月开樽应自倒，看花缓步杖儿扶。何时兴发来双骥，蹀躞轻鞭骋远途。"}