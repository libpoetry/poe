{"id":"523112","title":"郭生行","dynasty":"明","author":"李梦阳","text":"君不见大梁郭生少小能英奇，生长富贵心寒饥。兀坐日诵书与诗，下究王伯上轩羲。郭生有父王国宾，有母食邑称之君。鲤庭独立犹诗礼，熊胆亲丸或夜分。生有两男子，大者览辉起，次者郭生鼓翅亦上青霄里。忆昔匹马走燕甸，长安三月花如霰。射策曾登金马门，垂衣帝在蓬莱殿。三十年间万事变，后生衮衮蜚英彦。结绶初諠东阁宾，弹冠复报南州荐。太平既极边功开，武帝射蛟江未回。上林会有誇胡猎，愿生早试长杨才。"}