{"id":"697463","title":"东阳李茂才允达以古风六章杂诗一卷见投斗酒定交留连浃夕答赠四首","dynasty":"明","author":"胡应麟","text":"首夏维清和，朱光何熠爝。众木纷扶疏，朝阳翳林薄。鸟雀罗前庭，飞鸣自相乐。伊余怀一丘，索居卧层阁。诵彼伐木章，喟焉伤寂寞。寂寞不可居，起坐弹鸣琴。清风穆然至，之子贻好音。自言长东郭，夙昔怀同衾。丈夫重意气，焉论尺与寻。飘然命余驾，信宿来兰阴。兰阴屹岧峣，双溪纡且郁。蓬蒿蔽行径，倒屣为君出。中厨呼斗酒，申盟指金石。愿为双飞龙，霄汉长比翼。良哉如渑燕，生平在今夕。今夕复何夕，燕婉难具陈。三星烂东壁，皎月悬高旻。朱弦从风发，四坐回阳春。但言戒明德，努力希良辰。千秋树大业，皓首以为邻。"}