{"id":"628646","title":"月华诗为郭明府赋","dynasty":"明","author":"李云龙","text":"河阳夜静秋如水，鸣琴人在冰壶里。遥看万顷琉璃田，玉城峨峨正相倚。此时天门瑞气新，望舒弭节拥重轮。七宝合成修月户，五色炼就补天人。古来三珥誇灵变，得似重华光满院。影娥池里漫追欢，眺蟾台上曾经见。列宿光芒接上台，也泛兔魄经天来。好及南楼清啸处，为君赓唱紫云回。"}