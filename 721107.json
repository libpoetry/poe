{"id":"721107","title":"庚子元旦","dynasty":"明末清初","author":"卢若腾","text":"庚子生来花甲匀，今朝庚子又回春；轮翻岁月催人老，鼎沸乾坤值我贫。清浊案中防别案，菀枯身外觅真身。黄金青史都无用，惟有灵明足自珍。鬓发星星白欲匀，懒随里社庆新春；拙招俗摈终须拙，贫畏人知故未贫。蜗角厌观蛮触国，蝶魂忘记牧君身；老、庄、大易一般旨，羞学小儒席上珍。"}