{"id":"873107","title":"游东屯","dynasty":"宋","author":"关耆孙","text":"呼船渡西瀼，策马行东屯。犹有竹下屋，依然柴作门。林深多鸟雀，山对有猱猿。世隔券尤在，堂非基自存。稼云迷旷野，屏翠随层轩。土厚疑吾里，溪清何处源。餐英金有种，饭粒玉为根。芦笋恋春渚，蕨芽蕃故园。山名窃诸葛，城榜为公孙。云雨峡前梦，琵琶山后村。留人惟野趣，隔世绝尘喧。墙度鸟飞影，泥留兔走痕。渔樵老岁月，藜苋过朝昏。槎汉我初返，梯参君暂扪。车徒今附骥，行列旧同鹓。休沐因闲日，携持访古原。摧颓一弊节，走逐双朱轓。凉飙薄巾袂，佳气浮酒樽。出游有此乐，相视而无言。则为樵夫嘲，甚于人言烦。取君古锦囊，盛我浣花番。归去待星上，随江看月翻。"}