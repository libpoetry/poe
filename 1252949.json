{"id":"1252949","title":"次韵和孟伯真感兴四首","dynasty":"元末明初","author":"刘基","text":"五载江淮百战场，乾坤举目总堪伤。巳闻盗贼多于蚁，无柰官军暴似狼。绿水青山人寂寂，长烟蔓草日荒荒。弟兄零落音书绝，肠断春风一雁行。无用文章岂疗饥，劳生筋骨巳支离。穷愁杜甫家何在，落魄陈平计未奇。草泽狐狸三窟固，江湖波浪一帆危。故园春色年年到，绿叶红花好为谁。平时盗贼起成云，厚禄能忘愧庶民。樽俎自高廊庙策，经纶不用草茅人。思家远道风尘恶，争食空山虎豹嗔。莫怪洛阳年少客，持书痛哭向枫宸。多事繁花白映红，无愁细草绿浮空。春秋迭代人先老，天地生成意不穷。凤鸟长辞西岭树，鲸鱼自起北溟风。几时学得玄真子，箬笠蓑衣一短篷。"}