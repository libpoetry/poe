{"id":"604276","title":"西园公清福图歌","dynasty":"明","author":"张萱","text":"此中有人人不识，半生清福世难匹。出门不问阴与晴，两鬓蓬松常戴笠。路行不问平与陂，两脚踉踾惟着屐。彳亍岂畏行泥中，褰衣却似防荆棘。茫茫天地大如许，尔状胡为偏局蹐。共说前身是岁星，目光烱烱能射人。便便腹中何所有，有物不合时人情。相逢开口但长笑，如狂如醉如顽冥。年过半百未为老，自叹避人胡不蚤。徬徨四顾将何之，土木形骸殊潦倒。岂从湘水问三闾，岂向商山寻四皓。接舆荷蒉岂尔徒，易羖饭牛何足道。有母有子且有孙，饘粥有田居有村。独无朋友及兄弟，一形一影相盘桓。无名无字并无姓，不衣不履亦不冠。非儒非老复非佛，寤寐周孔怀玙璠。有时焚香读内景，有时合掌皈空门。好水好山时汗漫，渔人□泽耕让畔。入群鸟兽皆不惊，爱憎何事犹相半。人之君子人小人，呼马呼牛那可问。此图一出满堂哄，亦知状貌非凡庸。庙廊城市无此辈，烟霞丘壑时能容。按图试去问老圃，老圃不识问老农。溪边老渔拍掌问，戴笠着屐来何从。春梦婆子却惊答，可是学士苏坡翁。世人争欲问其状，暗中模索难为工。清福古今只有两，是耶非耶将无同。吁嗟乎，是耶非耶将无同，东坡老子西园公。"}