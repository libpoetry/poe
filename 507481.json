{"id":"507481","title":"别子钦刘同年","dynasty":"明","author":"李昌祺","text":"庐陵汉名县，黉舍当城南。粤从宋庆历，杰构何潭潭。穹碑泐学记，欧子亲题衔。所以富才彦，挺然皆梓杉。游歌我昔忝，遗经事穷探。英俊非不多，畏敬踰四三。子谟与德让，奋起师易庵。晨夕久薰炙，化雨深濡涵。王门职辅导，胄监峨弁簪。引之绝温润，钦止精研覃。之宜暨仲举，问学青于蓝。惜未及贵寿，早终四子咸。笃实若陈李，磊落俱奇男。雄藩佐邦伯，经筵进封函。就中最杰特，子钦文不凡。壁经世授受，道腴恣沉酣。聱牙古盘诰，同异互订参。他人悉窘步，君独行眈眈。翰林俊声著，粉署刑名谙。冰檗岂论苦，澹泊夙能甘。擿奸若风厉，谳狱同春含。譬之龙泉剑，光焰不可缄。契阔五六载，相思隔烟岚。追怀旧游地，几度联归骖。兹焉幸一会，壮志仍岩岩。胸襟豁湖海，论议森戈锬。藩臬诸钜公，招邀列罂墰。肥牲刺羊豕，佳味罗蛤蚶。鲙鲜旋烹鲫，醢美细脔䳺。玉棋圆叠蔗，金丸满堆柑。蔬茹剪霜韭，竹萌掘冬䈄。酒渴漱茗饮，齿寒嚼菹蘫。叨陪接几席，答问吐乡谈。清言霏玉雪，倾听我所贪。亹亹续弗绝，有如吐丝蚕。握手万里外，绸缪乐且湛。胡为又分袂，行李僮仆担。于时一阳复，两鬓风毵毵。东坡昔跋涉，渡海再迁儋。未久即见召，还朝貌逾傪。寂寥数百载，继武惟子堪。岁寒见松柏，大厦待楩楠。赋诗写缱绻，空言只增惭。情深觉词赘，此意谅余监。"}