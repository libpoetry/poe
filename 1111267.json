{"id":"1111267","title":"次韵黄玉如大章携先集来访二首","dynasty":"宋","author":"许月卿","text":"夜宿槎溪碧草幽，草窗招隐劝巢由。朝来忽得新诗好，客里俄惊喜气浮。秋老空山唳清鹤，天寒野水卧孤舟。细吟天下黄香句，晓雾轻烟古渡头。桥梓风流满腹经，桂花香里识魁名。翻成宵梦古今事，何况人间父子情。先集一编诗橐富，家传万卷子金荣。挂名叙跋流芳远，晓起吟窗仔细评。"}