{"id":"357254","title":"金缕曲·客里秋来矣","dynasty":"清代","author":"黄人","text":"客里秋来矣！旧吴宫、乌啼鹿走，略存形似。一自五湖人去后，帆影屐声都已。便演出六朝故事。直到西风乾菜叶，更春灯、燕子荒烟里。千载梦，去如水。沧桑过眼无人理。尽消魂、画船照夜，香车薰市。珠换清歌金换笑，谁识吹萧奇士？论风气原开西子。水软山温天久醉，便英雄、到此都心死。胥郭外，怒涛起。"}