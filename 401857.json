{"id":"401857","title":"浣溪沙   充和观余作画，赠诗移贶胭脂以点霜林，赋比奉报。","dynasty":"民国末当代初","author":"饶宗颐","text":"摇落方知宋玉悲。秋风坠叶满林扉。胭脂合与点斜晖。流梦渌波声细细，牵衣红树话依依。教人翻信是春归。向夕群山袖上云。萧疏亭树映湖漘。倪家笔法与谁论。落雁遥沙如旧识，倚楼长笛最先闻。蒹葭寒水且逡巡。"}