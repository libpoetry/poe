{"id":"322383","title":"渡江云·送外北上","dynasty":"清代","author":"张玉珍","text":"雨迷芳草路，春光去也，苒苒绿成阴。奈征人欲别，几夜挑灯，话到晓钟沉。挥毫蘸泪，擘涛笺、还写离心。回首处、鞭丝茸帽，无限感幽襟。从今。万里烟树，千叠青山，剩愁痕梦影，空费却、一函红豆，两地孤吟。瑶云路近天香早，愿殷勤、折取秋深。休负我、闲窗盼望佳音。"}