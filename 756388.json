{"id":"756388","title":"十月十日与频伽丹叔退庵霁青诸君驯鹿庄看菊","dynasty":"清","author":"许湘","text":"城中二郭颇閒放，骚坛久已推飞将。今晨一纸偶然来，约我清游共酬唱。小舟低著六幅篷，打桨竟过东城东。水花溅衣凫鸭乱，一篙刺入芦花中。晚来舍舟急登岸，寒花正值开其半。主人好事正候客，篱角柴门启一扇。欣然置酒命开筵，挥毫觅句争留连。待得明春好风月，再赏梅花歌《白雪》。"}