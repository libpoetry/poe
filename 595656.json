{"id":"595656","title":"续芝田曲","dynasty":"明","author":"区益","text":"芝田昔为张翁歌，张翁之去无几何。余亦扬舲向此过，望故国兮涕滂沱。思美人兮心烦疴，湘潭往矣续长沙。屈原贾谊岂殊科，畴昔之梦同病魔。苍蝇一玷难为磨，眼前清醒相遭罗。悔不啜醨与扬波，嗟彼有来疾如梭。丈夫落落叹蹉跎。璞玉不逢楚卞和，谁为辨證别真讹。蚌珠翠羽殃祸多，古来志士常坎坷。眄彼芝田水，广不及汉，深不及河，胡为五月之间屡见解鸣珂。祥鸾逸鹄腾其涡，世途不用久婆娑。余将辞彼芝田，佩兰采菊山之阿。四皓不可作，商山空嵯峨。废有命，止非人，余将诵法尼与轲。"}