{"id":"964042","title":"隆庆徐守作堂名蜀固一夕梦与余赋诗堂上有何时首归涂樽酒逢故人之句未几过其堂为赋之","dynasty":"宋","author":"洪咨夔","text":"蜀踞国上流，蜀固天下固。欲为天下谋，护蜀风寒处。极边植藩篱，黄牛白环戍。中间屹垣墉，武休河池路。近里古剑关，峭绝鸟莫度。屏蔽益梓夔，堂奥有门户。天险以德强，地险以势阻。王公设人险，颇牧与羊杜。前茅元戎崔，当道卧老虎。后距付君侯，万卷作干橹。坤维巩金汤，国势重鼎吕。予曰有疏附，予曰有禦侮。我闻大剑旁，小剑可驰骛。双轨来苏坡，半苇白水渡。彻桑遍绸缪，迨此未阴雨。毋谓天下壮，而恃一夫怒。高堂挹横山，云木叫杜宇。樽酒逢故人，重圆梦中语。"}