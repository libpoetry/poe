{"id":"811241","title":"送朱古薇学使乞病旋里二首","dynasty":"清","author":"丘逢甲","text":"三年持节远朝班，要乞君恩更赐閒。人既读书同博塞，天将盛业付名山。右军誓墓心谁白？永叔归田鬓未斑。惆怅閒鸥沧海上，也随桃李惜春还。参苓药笼富收藏，只有当归切病方。卿贰中朝虚位望，科名末造贱文章。千金行橐馀仙茧，五月徵轺照佛桑。至竟汉廷思汲黯，未容移疾老江乡。"}