{"id":"1124495","title":"送夔帅杨校书解印还乡二首","dynasty":"宋","author":"项安世","text":"高闲风度澹无营，静密工夫久自增。太息家林惟独鹤，向来西海说三鹏。桥冲不动千原穫，鼛鼓无声万杵登。道在阴阳公自到，向来河洛此绳绳。清秋丹凤下蓬莱，惊倒瞿唐滟滪堆。监国入堂催议事，相公开馆梦翘材。未甘直上青云去，更欲斜飞锦水回。一片芦帆楚江岸，新春蓑笠候高桅。"}