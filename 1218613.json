{"id":"1218613","title":"雪中歌为王子中赋","dynasty":"元","author":"成廷圭","text":"王郎不知何许人，一舟横泛江之滨。风清月霁未肯出，沧洲独与天为邻。洞庭烟水两寂寞，十年不见君山春。北风三日雪大作，挂席张帆以为乐。手中铁笛吹紫凰，身上?衣如白鹤。拍浮满载百壶酒，奚足篷窗供独酌。剡中隐者毋相疑，乃与戴老同襟期。更阑酒尽雪未止，趣棹欲返犹迟迟。今夕何夕此乘兴，千载未必无人知。"}