{"id":"502126","title":"黄亲和前韵见示因再用韵奉寄","dynasty":"明","author":"朱同","text":"君不见少陵愁坐方书空，乱发过耳徒莑松。苍天欲留千载名，故为起僵令诗工。又不见天山六月雪未融，平砂莽莽连苍穹。汉家大将不顾身，直使绝域觇皇风。失意骑驴京华春，得志金辔摇玲珑。丈夫升沉类如此，古今一致谁能同。天马振霜蹄，乾坤犹樊笼。莫以万里姿，俯恋春草丰。黄州风景岂要观，秦岭高咏真途穷。昔贤俱同黄屋忧，宁为一已心冲冲。用之夜惊鹅鸭池，不用晓访梅花丛。岁寒始知松柏坚，肯逐浪蕊浮花红。腊冻成春泥，泉动土脉通。元气已复行周旋，与君静守毋匆匆。"}