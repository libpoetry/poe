{"id":"850597","title":"阁下观岘山图","dynasty":"宋","author":"孔武仲","text":"岘山巉巉清溪滨，倒影万丈之奫沦。往岁尝有去思吏，热地尤多高蹈人。少年仕宦颇落魄，时登绝顶攀苍冥。幽花美草颇娱目，断碑刓碣还伤神。晓猿夜鹤轻相别，从此奔走十八春。旧游不复齿颊挂，方知到骨俱埃尘。麟台昨日见图画，醒若楚客还羁魂。方缣一幅论万里，秋江绿水何粼粼。人心与物本无别，正为利欲相埋湮。神功妙手如唤觉，满座风月来相亲。骑驴径去自可到，犹愈飘飖西游秦。剩沽宜城醉其下，日夕倒载望冠巾。"}