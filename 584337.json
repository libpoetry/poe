{"id":"584337","title":"乙未寒食虎岭上冢怀樗亭弟","dynasty":"明","author":"黄衷","text":"聒聒鸠妇鸣，群峰雨姿暗。车帷破酸风，十里始平旦。自营数家村，节候忽已换。鸡豚递长育，松筠翠张幔。无事惟掩扉，力病将麦饭。老泪千百条，麻衣几曾叹。有弟在都门，归报岁云晏。岂不念兹晨，宦迹固汗漫。缁尘马首高，安得奉清燕。怀哉复怀哉，道远心曲乱。"}