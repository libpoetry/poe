{"id":"1231377","title":"送淮南苏同佥赴镇","dynasty":"元","author":"周砥","text":"大江洪流若奔马，横截中天向东泻。吴楚风烟浩荡中，海门赤日光相射。上将气吞云梦泽，猛士声振长平瓦。灵旗遥指濠泗间，神戈暂驻狼山下。万民不扰农业兴，白叟黄童在田野。文武之道惟张弛，固识贤才天所授。去年开阃今复来，欢呼动地声如雷。愿翻长江作霖雨，沛泽何止沾枯荄。我钦当时羊叔子，岘山之碑传未已。清德九世其在君，缓带轻裘自兹始。"}