{"id":"1129624","title":"颂古四首","dynasty":"宋","author":"释昙贲","text":"竿头崖头撒手去，阆州澧州寻路归。廉纤脱尽全机露，八角磨盘空里飞。婆子因行掉臂，赵州因事长智。无端一句淆沎，惹得四海鼎沸。勘破了，有谁知。春风过后无消息，留得残花一两枝。带雪含霜半倚篱，横斜影里露仙姿。前村昨夜春来了，竹屋老僧犹未知。明宣一道聪明咒，暗写两行灵宝符。谩道骑鲸游六合，何曾有梦到华胥。"}