{"id":"747451","title":"自施秉放舟至镇远","dynasty":"清","author":"莫友芝","text":"眼谢飞电激，耳续怒雷閧。前山戢首揖，后岭折腰送。隆冬江益清，妙转势逾纵。石门重百关，天影割一缝。去来讶无路，大笑落深瓮。幽奇幻神怪，鞭箠杂麟凤。高岩削仍皴，清籁断还弄。经雪万松花，悬泉一川雺。昨来困泥淖，竟日积愁恐。舟行如释负，快意诧难共。同侪竞歌赏，登岸惜倥偬。追逋失已多，回首如一梦。"}