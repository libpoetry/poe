{"id":"789633","title":"莺啼序  凤凰山怀古","dynasty":"清","author":"张景祁","text":"长云暗屯树顶，看千峰互抱。踞江势、包络重关，艮岳遥对烟表。翠华去、销金梦歇，苔荒辇路栖残照。有何人，慨念禾油，故宫凭吊。浙脸南来，汴水渡马，把朝廷换小。溯佳谶、棋局黄罗，九宫旋见星曜。忍偏安、临淮半壁，怎挽得、银潢倾倒。剩飘零，箫鼓声中，晚春花鸟。旄头望远，剑血浇凉，怅佩环信杳。蓦转眼、碧收天水，电影泡影，岁月销沈，古愁多少。铜山铸泪，铜驼埋恨，珠筵明拥樊楼火，已金瓯、响压襄城炮。龙飞驭绝，谁闻夜柝虾蟆，更逐漏点频报。空山凤去，几阅兴亡，尚劫灰未埽。恁慷慨、狂敲如意，盼断西台，野烧寒燐，乱烟衰草。苍凉片石，玉钩斜畔，鱼镫光冷鸳瓦碎，唱秋坟、酸咽松风啸。何堪说与年年，雨泣冬青，杜鹃尽老。"}