{"id":"1118607","title":"仲秋书事十首","dynasty":"宋","author":"陆游","text":"秋风社散日平西，馀胙残壶手自提。赐食敢思烹细项，家庖仍禁擘团脐。天心那得与人同，牲社家家祷岁丰。料理蝗馀犹十五，残年亦未委沟中。断云归岫雨初收，茅舍萧条古渡头。短褐老人垂九十，松枯石瘦不禁秋。客来深愧里闾情，近为衰残罢送迎。旋置风炉煎顾渚，剧谈犹得慰平生。举家食粥颜平原，坐客无毡郑广文。不是有心轻富贵，偶然看破是浮云。书生习气尽驱除，酒兴诗情亦已无。底怪今朝亲笔砚，村乡来请辟蝗符。灵府不摇神泰定，病根已去脉和平。金丹妙处无多子，只要先生两眼明。省身要似晨通发，止杀先从暮拍蚊。老负明时无补报，惟将忠敬事心君。杖得轻坚馀可略，酒能醇劲更何求。二君最是平生旧，白首相从万事休。心明始信元无佛，气住何曾别有仙。领取三山安乐法，蒲团纸帐过年年。"}