{"id":"215058","title":"题李休宁藏斋","dynasty":"宋代","author":"吴儆","text":"璧玉世所珍，常以十袭藏。虎豹亦自爱，雾雨泽其章。璧玉镇玷缺，郊庙登琮璜。虎豹养成文。倏变风飞扬。李侯知爱子，纳於道德场。剧翳开云扃，挹洁抗同窗。万轴架牙签，千篇垂琳琅。灯火秋夜永，炉薰春昼长。黄卷对圣贤，北窗卧羲皇。欲不接耳目，心静发天光。性宋蹈宫庭，礼教严范防。城坚无畏敌，楫具川可航。兹焉寄游息，鹏路观翱翔。"}