{"id":"266689","title":"汉宫春·戏赠公渚，寓递香本事","dynasty":"现代","author":"叶恭绰","text":"珠箔香凝。镇双烟一气，遍解余酲。销魂个中别有，曲篆初萦。琼浆未饮，甚天风、吹返云英。乘雾去、仙源路迥，碧霄愁问征程。望里屏山千叠，算幽栖佳处，小筑堪营。依依玳梁宿稳，胜与鸥盟。烧残心字，漫因循、辜负今生。凭检点、题襟尘麝，眉峰更写新晴。"}