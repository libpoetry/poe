{"id":"509129","title":"五月十六日与林锦衣食荔支偶成","dynasty":"明","author":"韩雍","text":"海邦荔支品多美，绝美无如进奉子。南人惯识已誇羡，北人初见尤惊喜。剥开鸡卵玉满苞，嚼出琼浆香溅齿。解酲消渴日千颗，未许杨梅雪梨比。忆昔永元天宝间，贡出西川与交趾。十里五里一置堠，人马困顿多道死。此果得名想此时，讽谏有诗载青史。我朝列圣鉴往事，穷荒献味皆禁止。大庖九鼎罗八珍，果核时新亦无此。我曹何幸得饱啖，念所从来感恩耳。作诗写赠知心人，无奈心驰天万里。"}