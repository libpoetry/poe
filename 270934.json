{"id":"270934","title":"雪夜蘋园听何山人弹琴歌","dynasty":"清代","author":"宋琬","text":"瑞雪峨峨照金罍，主人置酒临高台。座中有客操绿绮，使我徒御皆心哀。寒风萧飒空堂里，一曲未终栖鸦起。忽疑空山雷雨过，倒挂飞流声齿齿。又如班马之群鸣，千骑万骑行复止。山人本自雍门客，长裾耻向王侯宅。结友偏多侠少场，贫来独有丹青癖。醉时携得虎头笔，满壁云烟峰削戌。生绡高卷洞庭云，彩毫孤映蓬莱日。丝桐笔墨各有神，琴理真从图绘出。水仙海上雾濛濛，《广陵》绝调随春风。弦际何由识今古，胸无丘壑难为工。伊余自叹婴尘鞅，五岳空怀何日往。烦君为鼓一再行，能令宗炳群山响。赵郎善手写金徽，更为变徵泪沾衣。明月疏钟两摇落，满地清霜鸿雁飞。"}