{"id":"787780","title":"千金墟怀古","dynasty":"清","author":"许传霈","text":"吴兴城南四十里，故墟一片迷指视。道旁樵牧识旧名，库置千金良有以。我闻濞也生汉家，从破鲸军功昭史。特王之邦崇藩封，五十三城俨赐履。章郡铜山天下奇，产成金石美无此。罗致亡命盗得之，镕铸泉布中心喜。点金何待仗神功，鍊金遽能收众技。铜岘山前铜臭升，薰心利欲实骄侈。称老不朝年复年，故薄赋敛众臂使。但有财富甲东南，不识长安有天子。偶触小忿七国谋，朝错有头难雪耻。汉使旋以利绐吴，此身竟至东越死。嗟哉沛公拊背言，后五十年岂忘耳。空馀渡口郁金波，来去苕霅二流水。天地爱宝自呈材，贵宝善者实终始。黄金白璧何地无，赤水蓝田未足恃。再过成墟狐兔眠，遑论府库尽富美。君不见吴王夫差姑苏台，金碧当时先已矣。"}