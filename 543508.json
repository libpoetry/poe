{"id":"543508","title":"惟寅以书贶驰使潞河适媵人偶举一子走笔赋答","dynasty":"明","author":"胡应麟","text":"惊尘荡白日，羸马驰郊墟。怅彼同心人，缅邈百里馀。举头云中翮，有鸟衔尺书。粲粲瑶华札，开缄照衡庐。慰我加餐饭，问我何方居。十口寄他乡，晨餐食无鱼。芒鞋役款段，谁为供高车。感此长太息，临风重踟蹰。肮脏宇宙间，畸游抱琴书。朱门盛先达，落落穷相如。夙昔逢君侯，青骢曳华裾。情亲四十载，胶漆垂桑榆。缠绵国士念，涸辙频吹嘘。岂忘木桃报，再拜惭庭除。中闺夜得雄，旅抱偶一舒。眷言骨肉友，卧起同徐于。持此答芳讯，聊用当璚琚。颓然定一笑，为我掀?毹。"}