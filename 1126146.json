{"id":"1126146","title":"金国贺正旦使人到阙紫宸殿宴致语口号","dynasty":"宋","author":"崔敦诗","text":"东风初满殿前旗，环佩舂容侍燕时。帝泽普涵春自暖，人心同乐日先迟。三峰影里瞻鳌动，九奏声中看凤仪。更喜使华齐献寿，八方何地不熙熙。仗转曈曈晓色暾，千官齐望赭袍尊。食苹鸣鹿迷天乐，泳藻游鱼沐圣恩。香泛流霞涵雨露，春随和奏满乾坤。使华同上南山寿，近识宸颜一倍温。"}