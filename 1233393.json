{"id":"1233393","title":"送人赴卢阳学官","dynasty":"元","author":"黄溍","text":"播非人所居，潭阳实其邻。荒淫杂巫鬼，哀怨馀骚臣。念予有行役，水陆弥数旬。乃知皋比座，伫承文翰宾。遐徼指天末，男邦控城闉。俎豆当在列，冠裳定来臻。足明理化盛，演溢周穷垠。广陌望八荒，出车日辚辚。蛮荆孰无适，忠信惟书绅。简书有程期，取别无逡巡。扬镳触炎热，振铎惊远人。沅水春荡潏，楚峰莫嶙峋。行行慎其度，离别何苦辛。"}