{"id":"983428","title":"题陈和仲观聚堂","dynasty":"宋","author":"袁甫","text":"习庵筑室，扁曰观聚。堂前何有，万象可睹。山如郛郭，烟云吞吐。草木沃若，春光媚妩。脩篁漫山，不知隆暑。何况秋空，呼日入户。朔风吹雪，松声如怒。上天下地，四方曰宇。物生其间，何可胜数。我于是观，乐哉斯土。随意作室，不华不窳。买山旋添，稍葺园圃。得趣幽闲，不入城府。良朋偶来，倾倒肺腑。不及时事，惟谈邹鲁。朋去何为，周易一部。消息盈虚，穷今亘古。观乃自观，寂无一语。"}