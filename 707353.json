{"id":"707353","title":"念奴娇 南岳怀古","dynasty":"明末清初","author":"王夫之","text":"井络西来，历坤维万叠，丹邱战垒。万折千回留不住，夭袅龙骧凤起。云海无涯，岚光孤峙，绾住潇湘水。何人能问，问天块磊何似。南望虞帝峰前，绿云寄恨，祇为多情死。雁字不酬湘竹泪，何况衡阳声止。山鬼迷离，东皇缥渺，烟锁藤花紫。云璈无据，翠屏万片空倚。"}