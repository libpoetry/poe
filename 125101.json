{"id":"125101","title":"车驾出猎和丁学士","dynasty":"宋代","author":"宋祁","text":"九扈聊清野，三驱比出畋。紫云华盖上，玉斗帝车前。藻卫罗长薄，星枪落晚廛。旗开龙对舞，骖合雁相联。鱼贯围中队，风毛仗里天。寒熊批怒掌，饥鹘下苍拳。困兽开仁纲，良禽献庙鲜。赐庖飞骑促，劳饮釂烽传。历览黄图迥，裴回翠帽旋。迩臣将盛美，吉日继王篇。"}