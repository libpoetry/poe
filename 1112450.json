{"id":"1112450","title":"神宗皇帝挽辞五首","dynasty":"宋","author":"张方平","text":"羲轩前载远，虞夏信书传。比德皆尊大，惟皇克继先。五陵同厚地，两曜出高天。制作流方策，忧勤十九年。经纶成盛业，震耀烜威神。粹气同乾健，含生自化醇。无文皆受职，重译竞来宾。东观成书日，方知百度新。经始开三殿，晨昏奉二宫。承颜专致乐，教孝遂移风。访对朝曦昃，程书夜漏终。艰难思稼穑，意在纪元中。睿智由天纵，规摹继祖贻。有为皆社稷，无逸著屏帷。传令通湟陕，赓歌及岛夷。时髦俱入彀，流美辟雍诗。广大天同量，渊深海共澄。遽闻凭玉几，恨不瘗金绳。同轨陪仪仗，因山锁阙庭。深恩沦朽骨，孤梦绕新陵。"}