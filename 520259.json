{"id":"520259","title":"重赏菊与阎文振方伯吴元素长史汤以脩纪善强景明伴读联句","dynasty":"明","author":"朱诚泳","text":"佳节逢重九，弘开玳瑁筵。衣冠来座上，弦管列堂前。雁度云千里，虹收雨一天。繁花分绵绣，正色缀金钱。莫为秋容淡，应期晚节坚。餐英能辟谷，饮水可延年。采采凌霜瘦，瀼瀼带露鲜。麝兰纷馥郁，罗绮斗暄妍。西子娇疑语，妖环醉欲眠。蜂媒情太剧，蝶使信空传。秋圃真堪托，春风不受怜。橘橙宜共赏，桃李谩争先。灿灿诗如锦，源源酒似泉。歌喉怜宛转，舞袖喜翩?。旧量谁云减，新声我最便。吟坛兼四美，藩邸集群仙。槛外风初静，楼头月未圆。杯盘将欲彻，宫徵尚相宣。酬酢情无已，推敲势欲颠。尘凡真有庆，鱼水岂无缘。更鼓休相促，茶瓜且少延。兴阑投彩笔，醉去压银鞯。自昔恩波阔，而今乐事偏。拜归分绛烛，护送拥金莲。感激何由报，同祈寿八千。"}