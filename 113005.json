{"id":"113005","title":"重阳·商飚惊秀木","dynasty":"宋代","author":"钱亿年","text":"商飚惊秀木，松桂不受秋。萸菊有光辉，芬芳满金瓯。古为贤达人，逢时聊解忧。龙山孟参军，帽落初不羞。东篱陶徵士，得酒更何求。若人不常有，至今称风流。节物自尔殊，生灭同一沤。浮世梦幻身，适意是良谋。山翁未尝乐，而亦未尝愁。吾独可奈何，任渠自悠悠。"}