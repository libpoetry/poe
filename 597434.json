{"id":"597434","title":"秋风行送同年柯正之之任留都","dynasty":"明","author":"梁有誉","text":"秋风袅袅起燕城，千树万树凉蝉鸣。山川萧瑟雁南度，客子当歌空复情。更闻鹿塞驰胡兵，旄头未落太白明。羽书夜入蒲萄观，铁骑朝屯细柳营。对此感慨那能平，况复客里送君行。怜君素负出群材，一尊岐路重徘徊。空山落日意自远，拔剑驱车何壮哉。金陵楼阁倚天开，到时知眺凤凰台。莫忘蓟北烟尘日，中夜遥应望上台。"}