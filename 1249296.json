{"id":"1249296","title":"岁除示侄十六韵","dynasty":"元末明初","author":"戴良","text":"客里光阴速，天涯道路长。漂流知几处，奔走已三霜。似汝年犹壮，如余老足伤。应惭谢氏父，徒忆阮家郎。识旷惟游衍，时艰可荐扬。第须依竹径，未用羡罗囊。卜卖严公术，医钞陆姓方。暇仍研史册，閒亦爱诗章。运至终超达，道穷姑退藏。晴窗开药笼，雨馆倚书床。苕水支支绿，淞云片片黄。客行随处是，旅食在身彊。白首摧颓甚，青春奔迅将。频年同患难，此去莫凄凉。木德迎新节，条风换岁阳。萍踪如可合，处困更何乡。"}