{"id":"958548","title":"潘叔愚诗有归家更读万卷书之语义荣司谏为其未切于道也则作诗以警之而其序乃有终日谈禅之语郑子闻而笑之且书既不必读则禅亦何必谈乎复作一诗呈司谏公用前韵也","dynasty":"宋","author":"郑刚中","text":"弟见兄贤文学饱，意欲书卷穷探讨。兄知纸上道不真，为弟谈禅说枯槁。弟兄游戏作三昧，妙语生风洗烦恼。头钻故纸大是痴，口祗谈禅痴不少。冥冥道妙不容声，口语文书俱未了。虽然公岂不解此，慧力绝人先洞晓。暂借北山葛藤话，诱引群生入深渺。云堂斋散归时想，自把万缘俱一扫。"}