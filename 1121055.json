{"id":"1121055","title":"小园双竹呈瑞二首","dynasty":"宋","author":"岳珂","text":"锦绷玉立纪双清，瑞牒千年重得名。龙竹高标俨元致，熊湘素节凛皇英。质同陇麦两歧秀，奇并庭柯连理荣。却羡此君尤特立，虚心直道不孤生。曲槛红阑小圃西，平池影浸碧玻璃。便同双剑看龙化，未许孤奁舞凤栖。连袂纵观金谷妓，联篇频付锦囊奚。使符永拟章江去，且听平安报帐犀。"}