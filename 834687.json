{"id":"834687","title":"换巢鸾凤 恭甫移家秦淮，赋此柬之","dynasty":"清末民国初","author":"冯煦","text":"九曲池头。乍书囊镜槛，来伴轻鸥。款烟通列岫，坐月掩层楼。而今裙屐几淹留。甚时更寻，南朝俊游。閒云换，恁一抹、尚沾吟袖。携手。相识久。三笔六诗，前度刘郎又。盥研平波，笼镫虚阁，输与者般消受。我亦春江载扁舟，数弓知傍幽栖否。记重逢，待明年、燕子归后。"}