{"id":"688310","title":"松州寒食四首","dynasty":"明","author":"江源","text":"寒食千山雨，春风万户烟。风光非故土，身世在穷边。旧冢孤穿穴，新坟妇哭天。无端增客恨，目断粤山阡。三月古松州，春风亦似秋。天涯游子泪，寒食异乡愁。麦饭思先垄，棠梨忆故丘。浮名还自累，归计更谁由。寒食又清明，偏伤粤客情。悲哀闻寡妇，寥妇住孤城。雨洗山松净，风摇陇麦清。西邻且沽酒，微饮醉还醒。十月荒城住，三春故国思。不堪寒食雨，偏助旅人悲。节至那无酒，囊空赖有诗。天涯牢落甚，独坐对痴儿。"}