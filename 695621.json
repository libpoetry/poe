{"id":"695621","title":"恭和太师台翁元旦诗四首","dynasty":"明","author":"林熙春","text":"夜半钟声晓漏酣，龙飞虎座可同探。九天日月开乎一，万国衣冠祝者三。班列幸随元老肃，朝回喜为圣人谭。小臣愧献椒花颂，款马充庭数马堪。东上红轮瑞色酣，平津领袖百官探。共祈圣寿无疆万，独亮天工不朽三。会际龙云频授简，欢同鱼水可纾谈。春风春日颁春酒，酒后诗成是孰堪。长安弦管闹声酣，元老登坛月窟探。昨夜青藜燃太乙，今朝紫气映台三。纯忠报国因诗发，馀力筹边对奕谈。却怪稽生成底事，千秋事业让今堪。元日题诗兴未酣，相依险韵竞相探。宁誇世庙词人七，直倡吾曹学士三。祇为汉家宣淑气，宁从晋代尚清谈。垂衣圣主求玄藻，肯令元臣赋不堪。"}