{"id":"693567","title":"庐山览秀四咏 慕莲","dynasty":"明","author":"邵宝","text":"匡庐北有莲花峰，濂翁曾此留行踪。请君试论爱莲说，今日看花同不同。曾与观山到此中，西来云影接南峰。千年洞在无眠鹿，却忆多情少鹤翁。石如龙卧也谁瞒，道眼无从物外观。吊罢武侯云满涧，西郊却怪雨来难。菊花似与寄奴仇，草外秋风傍古邮。下马不须歌旧曲，九原应重感行休。"}