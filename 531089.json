{"id":"531089","title":"小春红梅效徐庾体","dynasty":"明","author":"杨慎","text":"风池冰未合，云林叶才彫。小梅含紫萼，疏英缀青条。飘香寒谷迥，静影月林遥。绛雪明玄夜，丹霞凝素朝。美人惜琼树，纤手抚金翘。剪彩添花蕊，横枝当绮寮。春杯酌鹦鹉，夕幌启鲛绡。鲜妆呈粉艳，醉颊涌红潮。百和炉烟歇，九枝灯焰消。窗通罗浮梦，帘隔寿阳娆。笛奏金将落，琴心弄未调。芳华谁与问，秀色自孤标。"}