{"id":"780453","title":"丁香结 灯花和衎石","dynasty":"清","author":"周之琦","text":"窥幕蛾轻，缀窗萤小，烟影玉荷低衬。是几番风信。恰唤起、细朵盈盈红晕。似华还似萼，妆台倚、笑靥未稳。无端三点，两点惯向绡帏偷印。芳讯。比钿盒占丝，料得欢期渐近。借暖根扶，含津蒂著，暗牵方寸。良夜鸳枕睡觉，絮语空传恨。凭钗虫飞去，说与春来瘦损。"}