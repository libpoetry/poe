{"id":"1253380","title":"春日试笔四首","dynasty":"元末明初","author":"蓝智","text":"四海车书已混同，万年历数帝王功。山川草木知多少，总在风云雨露中。曾瞻日月御阶明，岂有风霜岭徼清。只好南山对春雨，老农击壤颂升平。偶从江海踏星楂，万里逢春正忆家。唯有君恩深似雨，东风草色满天涯。又看庭草换年华，最忆痴儿未到家。白发倚门望春信，好风开遍杏桃花。"}