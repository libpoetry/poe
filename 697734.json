{"id":"697734","title":"杨柳枝词","dynasty":"明","author":"胡俨","text":"罨画楼前雨歇时。千丝万缕绿垂垂。无端却被风吹起，撩乱春心不自持。罩水和烟万叶重。倚风飞絮晓茸茸。莫教吹落长河去，化作浮萍无定踪。门外春风杨柳枝。去年折柳送郎时。车轮一去无消息，只有长条依旧垂。画帘风动影丝丝。曳绿摇金昼景迟。睡起倚阑看蛱蝶，莺声只在最高枝。"}