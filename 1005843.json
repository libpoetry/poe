{"id":"1005843","title":"孤雁","dynasty":"宋","author":"舒岳祥","text":"忧心悄悄睡未能，开门看月一片冰。窍木相磨作鬼语，冻星入牖如萤青。孤雁哀号向何处，老夫掩耳不欲听。尔从沙场经万里，昔时系书达天子。如今若向上林过，纵有书来谁取视。阴山豁处狭如门，结阵来时各有群。辛苦避鹰兼避弋，前行半度后行分。秋水江南无所畏，老菰沉米芦摇穗。鸥凫善熟少惊猜，饮啄不争游且戏。不知何事背群飞，欲宿无依去无疑。天长路杳翅流血，夜向霜凄声转微。自倚能飞无与敌，岂知天势有违机。作书好报前征侣，看取悲鸣落羽时。"}