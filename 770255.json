{"id":"770255","title":"二月三日出游","dynasty":"清","author":"林旭","text":"新春瞥眼二月三，粿耳吃完腹历鹿。卧闻棚窍风叫鸱，起视墙头云走虪。抠衣勉后二三子，步出城门里五六。黄茅白水冰始澌，桅木森森一极目。风筝百尺拽河干，有似牵船车转轴。空中闪闪鳞之而，谁知糊纸还缚竹。淮南鸡犬尚升天，东海鱼龙定游陆。妄凭噫气上叫号，不畏晴雷下追逐。青云仰首不自致，托命长绳终娖娽。高飞未免丈夫惭，何况瞻相多蹙蹙。徘徊畏雨遂先归，贪恋无风还偃伏。岂伊身世犹寥廓，坐念冬春客兹局。窗前高下晒衣裤，室中左右堆箱簏。青氤梦见草侵阶，春色意生日照屋。吾妻忆母只叹嗟，我友攻文极彬戫。笑馀度岁资唐史，未夜先眠烛不摍。何人邮致水仙栽，无事燂汤日再浴。遨头风味又若此，藉口无令诟孤独。冯庵先生亦不出，肯和新诗粲盈幅。"}