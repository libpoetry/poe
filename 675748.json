{"id":"675748","title":"游道场山登绝顶次东坡韵","dynasty":"明","author":"顾应祥","text":"天风阻舟岘山麓，促我来游道场谷。平生览胜兴独豪，飞步宁愁病双足。松山郁郁云漫漫，石磴曲似羊肠蟠。忽然谷㡳天籁发，千岩万壑惊奔湍。层梯历尽浮屠出，俯瞰平湖如广席。湖中七十二峰青，疑有巨灵一挥植。相携何必双绿鬟，白云明月天地间。丈夫适意即仙境，浪说海外三神山。浮世悠悠旦复旦，弹指百年过已半。何如从此谢尘纷，独立丹崖发长叹。"}