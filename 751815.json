{"id":"751815","title":"范忠贞公铜印歌和黄再同","dynasty":"清","author":"路朝霖","text":"红螺山高郁灵秀，太傅勋名在宇宙。入关一书赞皇图，功比萧何出其右。令子起家甲乙科，循声两浙腾讴歌。闽疆建节澄吏治，猰貐磨牙生风波。羁囚暗屋陷罗网，尽室岂有污奸党。同时更有锡山嵇，慷慨捐躯世无两。佩印流传历有年，觐公款识刀法全。莫问秦镌与汉制，铜章夜夜光烛天。呜呼！信国砚，苏卿节，木魅山精不敢齧。不然印何累累绶若若，一寸顽铜乌足说。去岁探奇在洛阳，克绅方印曾评量。今春拜识范公印，忠义千秋相颉颃。黄君嗜古得精意，吾庐碧血存天地。辟邪作纽光斓斑，上有忠臣姓名字。君不见商银涂金剧有情，摩挲朱记到儒生。三藩事往二百载，至今人说范忠贞。"}