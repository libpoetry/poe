{"id":"1214738","title":"赠飞星学古仙","dynasty":"元","author":"黄玠","text":"学古仙，双瞳如岩下电，矆睒龙光碧花眩。乱摘星辰掌上飞，惊动当时出奇变。扁舟适从何处来，湖上鸳鸯乍相见。袖间小轴锦作幖，欲钓珊瑚入诗卷。梅花一笑领略新，笔底春回冰雪面。脱尔身上六铢衣，试我囊中五色线。昔如羁鹤在樊笼，今似韝鹰解绦旋。刮目他年看阿蒙，收拾黄金如土贱。"}