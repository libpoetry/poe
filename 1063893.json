{"id":"1063893","title":"和陈奉御游梁山","dynasty":"宋","author":"释德洪","text":"公诗自雄放，故我甘雌伏。韵高霜月苦，洗尽瘴雾毒。游丝映明窗，小字为公录。便觉春争妍，胜气增林麓。永怀矍铄翁，论兵到精熟。子阳井底蛙，提耳论祸福。归来得真主，简易心屈服。才高犯众忌，薏苡致谤讟。梁生付一笑，何必较直曲。山僧亦何知，鱼鼓听斋粥。陈侯金闺彦，论清如屑玉。南游兴未已，甚欲乘桴木。湘西独何幸，旌旆先见辱。松间偶相值，论交一言足。云山久乾没，赖此佳句赎。"}