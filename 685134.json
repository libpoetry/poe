{"id":"685134","title":"衡州旅舍二首","dynasty":"明","author":"王跂","text":"行极天南仍卖文，屠沽闹里掩重门。梦过青草连山浪，醉哭苍梧入庙云。归计因人终日误，乡音隔贼几时闻。故园荷叶田田盛，可得霜前制翠裙。兰桡何处等闲开，石鼓旃檀回雁回。秋蚤三湘蜂瘦出，雨余百粤涨肥来。过江远看婵娟竹，扪字闲桃绣蚀苔。就使残生归不得，一茅应傍祝融堆。"}