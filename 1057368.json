{"id":"1057368","title":"同李端臣游荐福寺禅院","dynasty":"宋","author":"刘弇","text":"相期采真游，骤得青莲界。戴公旧栖隐，缔构化祇裓。古老张祖乘，参儿走巾瓶。百年沸鱼鼓，牡□联青冥。白门三面水，天末蘋风起。衣重褰湿云，苔幽凉屐齿。南来双舂锄，乾雪点晴湖。怜渠足闲淡，恍欲与之俱。蟹眼课谷汲，分饷云腴泣。落日转金绳，林暝归鸟急。束身事幽讨，税驾苦不早。及兹一冁然，微君孰颠倒。"}