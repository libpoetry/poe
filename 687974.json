{"id":"687974","title":"张子白休官却寄","dynasty":"明","author":"成鹫","text":"曾闻滞宦忆鲈莼，又见烟波返钓纶。古道难容强项令，今朝才免折腰人。逢山记得还山路，投老閒将未老身。抖擞奚囊珠玉满，清风两袖岂全贫。吏情如水迹如沤，抛却仙凫狎野鸥。金马门高难寄傲，赤松家近好同游。留衣笑与山僧别，筑室容将野老谋。种得桃花成硕果，春风狼藉倩谁收。峡山兀兀水深深，识得斯人去住心。罗雀门如僧舍冷，归猿洞接野棠阴。直躬累俗怜同病，携手何年共入林。我解行缠君解印，虎溪明月待相寻。"}