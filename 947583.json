{"id":"947583","title":"寄刘八","dynasty":"宋","author":"陈藻","text":"六度封书向小孤，一度逢人寄书无。刘郎嗔我无短吟，素书百纸难论心。我爱刘郎可无诗，刘郎爱客还笞儿。我为父执倍其年，见我呼兄挟渠贤。拨弃勿复陈，对君吟此身。忆昔在桂堂，疟鬼罹我殃。世情疏客病，移我君家床。儿女不辞劳，仆妾何惮忙。秋风黄叶飞，明灯药炉傍。我身何日殒，此念何时忘。丘嫂晚岁归，敬我如小郎。他年山下结吾庐，朝暮往来摩白须。我抱子，君抱孙，却使相叙为弟昆。"}