{"id":"243419","title":"张德裕盘谷隐居","dynasty":"宋代","author":"于石","text":"盘谷四面环青山，晴岚暖翠浮云烟。盘谷之阻多幽泉，湛然深碧蛟螭蟠。中有华屋貯神仙，猿鸟不惊犬不喧。竹侵行迳松碍檐，人疑无路堪攀缘。忽闻读书声琅然，始信别是壶中天。翩然振屐登其巅，仰林俯壑天地宽。桑麻尽处开平川，千帆来往无时闲。旁有一叶渔翁船，出没红蓼黄芦边。呼之来泊岩下湾，就船买鱼归烹鲜。煮茗有泉秫有田，问之世事笑不言。家藏黄石书一编，安用李愿归来篇。我欲前峰卜数椽，幅巾杖屦行其间。目遂归鸿挥五弦，闲窗静听松风眠。"}