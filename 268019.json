{"id":"268019","title":"福庐山石歌","dynasty":"现代","author":"何振岱","text":"兹山沉晦几千年，有明一老心悄然。唤取六丁下九天，阐幽发隐为光妍。三天门列山之前，崔嵬楣楔高低连。窬门奇石纷满眼，钻三聚五画理全。大石镂文閟莓土，细石萦泉分黛乳。圆如叠盎扁瓦甒，立者青牛蹲者虎。为巨蛇蟠为螺旋，为危鬟堕为齿龋。最奇一石矗空立，抛线半空成折矩。故将奇崛避雷同，能于参差存位序。山中何树与葱茏，惟有千株万株松。夜半海心出红日，影上松顶吟苍龙。晴光一峰阴一峰，白浪花掠青芙蓉。纷腾众态尽物丽，镵凿天巧非人工。光熹之朝炀灶徒，弥天烜赫空须臾。公虽归休道不孤，犹及荒壤开蓬壶。我坐榕台俯虹涧，虢虢鸣泉通几案。欲营一壑力未能，输与山僧占昏旦。"}