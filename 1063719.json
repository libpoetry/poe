{"id":"1063719","title":"奉陪王少监朝请游南涧宿山寺步月二首 其二","dynasty":"宋","author":"释德洪","text":"单衣喜和风，诗眼爱空翠。野亭亦翛然，散坐聊倦倚。坐久忽闻樵，见视一笑喜。那知深林外，曲折见流水。幽光弄绀碧，春色泼秀气。去为千顷泽，堤柳相妩媚。月光方下彻，浮空见赪尾。投砾戏惊之，扑摝沙禽起。归途望林壑，烟霭隔山寺。便如斜川游，岁月亦相似。"}