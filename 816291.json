{"id":"816291","title":"题陈涉江画册","dynasty":"清","author":"黄彭年","text":"翠螺山畔万株松，近听涛声望远峰。每展画图如旧历，一生游兴比人浓。佛岩颇似广元道，画笔直追王晋卿。石骨崚嶒云气定，不施句勒自生成。山翠四围如聚幄，飞泉百道水成溪。三溪桥畔曾延伫，闻有高人伴鹤栖。陶潜宅里松犹在，岂识人间有永初。何必倪文寻法乳，拈毫不觉性情摅。"}