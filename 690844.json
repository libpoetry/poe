{"id":"690844","title":"雨夜","dynasty":"明","author":"李之世","text":"微雨忽入户，夏云涵暝光。经旬苦毒热，兹夜浴浮凉。旅食矜珠桂，乡愁问稔荒。胡为空役役，终日尚名缰。从来蓟北地，多旱少愁淋。残溽蒸成雨，微云荡作阴。就凉方徙榻，泛爽最宜琴。自觉身无累，悠悠此夜心。夜长睡可厌，暑雨快何如。懒是生来骨，穷留著就书。一灯清漏下，数杵寺钟馀。萧爽还如昼，纸窗流影虚。密云舒又合，雨色尚徘徊。减膳皇仁渥，升庖国禁开。微沾宣久郁，薄怒示轻雷。天意难应问，终宵首重回。明明真宰意，嘿以示禨祥。夜久炎如洗，听残喜若狂。清时无害马，天怒在宏羊。甘澍应如此，欢呼走成方。昨有传来信，江关弄甲兵。人皆数粒粟，野有揭竿行。夜梦亲儿女，乡书隔友生。南中天泽远，应不比京城。"}