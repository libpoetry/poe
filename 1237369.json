{"id":"1237369","title":"弟玮来奔父丧写忧四首","dynasty":"元","author":"黄玠","text":"弟从江东来，沉痾仅能起。恸哭我先人，旅榇在千里。丧期岂无数，佣力方有俟。人命终若倚，吾衰复如此。堕泪下承睫，览镜拂铅水。昔者母教儿，过于我严君。至今清夜中，梦想见劳勤。深恩久未报，白发纷如耘。扬名不及显，痛恨思遗训。孝养岂有足，促促岁月驶。承欢顺颜色，万一有不至。靖言念前非，良悔亦已迟。更敢责后人，聊使后人知。去年被群偷，终岁不得宁。讫今觊小康，大忧重相仍。蒺藜不可据，荼蓼不可茹。兹事未易了，兴哀欲谁语。"}