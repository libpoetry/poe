{"id":"50770","title":"春答子安兄岁暮见贻","dynasty":"明代","author":"皇甫汸","text":"在昔参英寮，俱承明主顾。被服纷妍姿，彯缨俪芳步。悲哉游子情，徒以潜郎故。一为冲飙激，遂使佳期误。入魏怅无倚，浮湘眷有慕。扬旌指敝庐，千里同归路。再闻蟋蟀唱，两见蒹葭露。耀灵本易倾，驰运岂难度。端居怀苦心，苦心谁与晤。但感时不然，何嗟岁云暮。"}