{"id":"813540","title":"祝英台近二首","dynasty":"清","author":"李慈铭","text":"绮廊疏，芳径转，楼阁浅深见。迤逦珠帘，多半隔花卷。殢人一曲朱栏，是谁频倚。恁沾袖、馀香犹暖。恨春晚。回首檀板金尊，年前凡欢宴。题榜风流，还问旧家燕。更怜临水纱窗，杨花堆雪，正闲煞、嫩晴庭院。画船归，瑶笛断，泪眼碧波冻。今岁天涯，赚尽燕莺梦。有谁扶醉湖南，玉钩斜路，只肠断。夕阳相送。倩痕重。任他芳草横陈，屐边忍轻弄。怕有离魂，尚恋栈香冢。只恐留得愁恨，东风多事，又吹出、情苗根种。"}