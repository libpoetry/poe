{"id":"1108741","title":"送吴时父侍郎二首","dynasty":"宋","author":"刘克庄","text":"慧灯溥照人幽隐，心秤能权物重轻。士子比之常相国，吏民道是蔡端明。来时稻蟹非常熟，去日琴龟作伴行。安得四方皆结辈，苍黔开眼看升平。十行礼促归荷橐，五朵云飞堕草庐。西北战尘锋锐甚，东南民力磬悬如。帝开宣室初前席，公忆康山旧读书。问讯少君无恙否，衰残久不奉双鱼。"}