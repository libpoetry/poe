{"id":"496028","title":"沁园春 其二 留题费渐斋清湖新居","dynasty":"明","author":"夏言","text":"问讯溪山，好秋风里，何处登临。爱清湖新筑，天然融结，眼中佳胜，不让横林。楼起青云，堂连绿野，篱巷斜通碧树阴。最难得，重湖沙绕，隔岭潭深。门前几个青岑。合每日、开窗对酒吟。况隐隐花源，从人借问，萧萧竹径，许客相寻。我劝先生，多栽杨柳，遍插芙蓉夹水浔。更须买，青娥画舫，莫吝黄金。"}