{"id":"508126","title":"述古","dynasty":"明","author":"李贤（原德","text":"稽古有嘉言，逸欲戒谆谆。大圣若重瞳，禹益犹互陈。阿衡佐商嗣，风愆竟勿循。恳恳周太保，旅獒却来宾。敬观无逸图，有邦万世珍。夫何事荒怠，此道未遑询。飘飘夹林赏，艳艳闾须春。岂有鸱鸮智，将同燕雀伦。在古垂明鉴，休迷覆车尘。支颐顾衷曲，期不负儒绅。嗟彼一心微，纷纷众欲并。所以古哲人，惕然事箴警。自新若盘铭，常使目在炳。楹杖与剑矛，丹书更肃整。稷庙铸金人，三缄贵深省。式观鲁欹器，持盈未堪骋。亦有睿圣公，年耄心愈儆。旅贲瞽史徒，交戒幸无眚。顾惟理与义，涵养见真境。心正意亦诚，允矣前脩并。"}