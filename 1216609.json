{"id":"1216609","title":"张师夔为郭子静作终南山色因题","dynasty":"元","author":"张翥","text":"终南山色秀可食，中有游云动凝碧。华岳西面仙掌高，仙都下射金精白。绀宫琳馆凭险阻，渭水晴川来咫尺。古木深藏魍魉寒，阴厓晓入蜿蜒黑。幽人旧隐依青壁，萝径紫篱闭寥阒。野桥插岸何处船，落日无人独归客。栎翁笔法追郭熙，远意欲寄烟霞微。半生江海屡惊梦，万里风尘能化衣。捷径无媒既愁寂，故山好在曷遄归。尚说于今明月夜，时有箫声台上飞。"}