{"id":"846051","title":"亲耕籍田四首 其一 导引","dynasty":"宋","author":"无名氏","text":"春融日暖，四野瑞烟浮。柳菀更桑柔。土膏脉起条风扇，宿雪润田畴。金根毂转如雷动，羽卫拥貔貅。扶携老稚康衢满，延跂望凝旒。斗移星转，一气又环周。六府要时修。务农重谷人胥劝，耕籍礼殊尤。坛壝岳峙文明地，黛耜驾青牛。雍容南亩三推了，玉趾更迟留。"}