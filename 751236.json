{"id":"751236","title":"南园画马为翁尚书题","dynasty":"清","author":"张百熙","text":"天不见房星化马如化龙，地不闻渥洼产马成青骢。腥{月参}六合尽泥滓，谁与汗血收奇功。咄哉何处得此种，意态雄奇声价重。轩然神力扫驽骀，似恐驰驱忧驾覂。南园画笔迥绝伦，此马一出真空群。想当奇气发胸臆，泼墨淋漓如有神。意匠经营工画骨，曶霍精灵下云物。径思揽骏籋昆仑，伫盼成龙蹴溟渤。豪情壮志不可偿，风尘万里天苍茫。沙寒草衰苜蓿短，但见凡马多肉夸腾骧。监牧天闲有专政，御马深期知马性。骊黄牝牡亦何有，要豢长材成上乘。黄金骑，绿玉螭，绝足不假劳鞭笞。识途之效古所重，发纵指示今其时。按图低徊求画意，闻道人中有骐骥。"}