{"id":"697282","title":"狄明叔邀集新居命女伎奏剧凡玉簪浣纱红拂三本即席成七言律四章","dynasty":"明","author":"胡应麟","text":"名花十院尽蛾眉，美酒金樽照陆离。雾里双鸾腾玉阙，云中八骏下瑶池。参差赵瑟传情远，缥缈秦笙度曲迟。后夜屋梁频怅望，河桥孤馆月明时。痛饮狂歌白日酣，何人同住百花潭。明妆陈女开金屋，妙舞羊姬弄玉簪。满架荼蘼风乍入，当庭杨柳月初含。追欢?竭良宵兴，满眼关河系别骖。绣柱雕栏夹画图，幽栖河上擅菰芦。壶觞元亮开三径，舟楫陶朱泛五湖。草色共悲吴苑废，花枝犹傍越台无。干将对舞东风夜，灿烂明星坠辘轳。画槛参差照绿苔，三山何处问蓬莱。朱颜骤向新春合，红拂偏宜静夜来。风袅梅香萦玉砌，月穿萝影度瑶台。高唐总入襄王梦，未拟重怜宋玉才。"}