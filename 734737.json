{"id":"734737","title":"公子行","dynasty":"清","author":"徐乾学","text":"翩翩佳公子，客华耀朝暾。门盛崔家戟，家传汉相尊。弟兄才调俱第一，六龙八骏何足论。哲昆射策得高第，少弟亦邀天子恩。连镳俱过上林苑，纵辔时经铜马门。铜马门前铺绣埒，五侯七贵多交结。曾从复道入南宫，还向建章过北阙。归来寒拂紫貂裘，银烛金尊销百忧。美人燕赵迎歌馆，狎客新丰上酒楼。酒楼歌馆回波舞，曲成便付梨园谱。雁柱银筝乐未央，鬘鬋姱容何嫭妩。行觞伫立久徘徊，但愿公子朱颜开。乍听金梁莺语细，还看珠履雁行来。雕轮华毂无时绝，子云笔札君卿舌。回骑多过主簿家，扫门要使监奴说。座中醉客辖偏投，堂上留髡烛已灭。鹦鹉遥遥自陇西，名花往往来南粤。鹦鹉名花何处藏，前头广榭后雕房。飞甍日丽鸳鸯瓦，绣户香消翡翠床。窦融厩室自连互，马防观阁生辉光。甲第云霞雄帝里，田宅膏腴满故乡。故乡佳丽一相忆，桂楫兰桡来往亟。伐鼓南来驿路迎，扬舲直下通津塞。甘宁锦缆弃不收，鄂君绣被欢无极。玉津园内鸟欲啼，伯通桥下人如织。更植乌椑金谷帝，常穿曲沼芳林侧。据坐胡床时疾呼，曲韝绿帻平头奴。张翰善赋周小史，霍氏群知冯子都。横行讵畏洛阳令，争道还欺上大夫。转日回天真莫比，自言富贵长如此。未诵应璩《百一诗》，宁晓宽饶切谏语。尚冠里中鸮乱鸣，廷尉门前雀栖止。梁松得罪岂无因，张让吊丧非得已。霆雷倏忽下彤墀，远戍穷边悔已迟。东朝语不闻都尉，旧馆人皆去魏其。白发高堂犹议遣，斑衣爱子尽相随。金阙回看肠已断。玉关生入梦堪悲。陂田苑囿输公府，厮养髯奴向北陲。安国灰然那可待，子卿羝乳竟何时。从古豪华如转烛，奔车覆辙看相续。海鱼有日困泥沙，破巢之下无完族。吾慕李子坚，身是司徒儿。变名入公府，不遣同舍知。吾慕袁夏甫，国相以为父。谒吏不见通，却车更徒步。古人高踪不可求，今人龌龊难为谋。且漫垂鞭踏歌去，白云无尽香山秋。"}