{"id":"677017","title":"吴门舟中邂逅闲孟自白下归出予画卷索题时予方北上走笔见意","dynasty":"明","author":"李流芳","text":"我昔燕中归，为君作小景。题诗见予怀，遂儗息驰骋。兹行复何为，相对徒耿耿。人生出处间，一往贵勇猛。愧予怀两端，疾走以避影。见君风尘色，使我意逾冷。青山与白云，开卷发深省。终当果此期，无为叹萍梗。"}