{"id":"1051937","title":"知常三十一致其政迁通直郎遇郊恩以亲之封封其祖父母以妻之封封其父母其外舅知府龙图安中以诗美之提刑大夫信叔和之俾某属和","dynasty":"宋","author":"彭汝砺","text":"立节秉心诚与俱，至诚少日慕颜徒。荣名及祖亲仍与，盛事超今古亦无。番国山川元润泽，吴园鱼鸟亦驩虞。冰翁星使诗酬唱，在昔尝闻德不孤。"}