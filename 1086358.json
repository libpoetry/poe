{"id":"1086358","title":"用喜雨韵呈龚实之","dynasty":"宋","author":"王十朋","text":"请雨遍群望，扰扰冲尘埃。际天麦浪空，刺水秧针摧。已近尺五天，未动满盈雷。地欲赤晋国，年将饥鲁哀。寄笺叩天门，好音清夜回。似传上帝意，颇亦怜不才。披衣起视月，在毕方徘徊。忽闻萧萧声，高洒熙熙台。云阵泼墨暗，电光摇帜催。灯前落檐花，欣衔少陵杯。绿波满四泽，花柳村村开。知有一尺霖，来从傅岩隈。不作天宝词，淋零悲马嵬。定有元和诗，中衔谏书来。"}