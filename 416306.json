{"id":"416306","title":"扁舟寻旧约 寓斋对雪，有怀九珠叔。适陈匪石至，邀城南探梅，赋此索和","dynasty":"近现代","author":"吴梅","text":"珠箔惊寒，铜壶延日，碎琼飞屑无痕。四山沉睡，危楼倦倚，暮天换遍颓云。老夫开笑口，对银海还倾数樽。岁华催晚，明年健在，扶杖待情曛。思故宅平江高卧，傍打头茅屋经几黄昏。苦吟心眼，穷阴气候，此时半臂谁温。画阑呵手地，有蓑笠邻翁扣门。绛梅开未，相携远走城外村。"}