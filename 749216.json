{"id":"749216","title":"衡山蟠杏广荫数亩生祝融西南大山绝顶退省山人述其状予登祝融绝顶惜未能至西南峰也","dynasty":"清","author":"徐树铭","text":"何年仙人种红杏，珊瑚万仞衡峰顶。丹凤翩?濯赪玉，朱雀文章媚琼锦。垂柯覆干隐风雷，作实含华谢孤冷。高逼赤日炎不槁，俯接苍霞逖逾勍。天柱紫盖懔相角，祝融石廪森之屏。樵苏坐憩夕忘归，骚客行吟倦思枕。丫权巉崿龙虎气，科条散濩虬蛟影。穿丹林吐邺侯光，写绿天连素师净。山人轩眉纵高论，曾踏绀峦攀赤梗。每嗟健步恣登临，那识玄关密乡井。嗟予题石最高处，要溯云根蹑岩隥。空搜禹迹到岣嵝，窅挹苍梧俯溟涬。夕看万里层云开，晓破严辰初旭炯。名峰一别四十春，梦痕寂历杉松径。何当采芝撷华胜，细访丛柯驻流景。"}