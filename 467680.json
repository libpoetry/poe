{"id":"467680","title":"七绝八首","dynasty":"当代","author":"崔荣江","text":"两心相识晤相违，梦里多情幻蝶飞。一扑香帘人不见，醒时明月恰寒微。折花误了最红时，便付侬心岁已迟。愿与青泥香一穴，来年共上抱春枝。白栀心种自成畦，不肯无缘踩一蹊。更待识花人折却，云寰斜插久相携。凋红今又惹秋烦，一卧青阶苦不言。未待相知身便老，东风偶也似人谖。空花镜照是奁尘，翻点春藏已陋贫。梁燕犹怜人落寞，于愁深里问原因。陀螺纹里转流年，只费青丝不费钱。便储五铢多年后，无从消受买花钿。掌心不握是经过，入梦犹思掌上呵。窗格有声缘滴雨，仅存花事又消磨。夜阑刻蜡剔灯花，蜡也将残花也嗟。不若卷帘看好月，今宵应约到檐牙。"}