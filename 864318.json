{"id":"864318","title":"向伯恭芗林诗","dynasty":"宋","author":"王铚","text":"楚人喻芗草，可佩复可食。灵均楚同姓，放逐去其国。皎皎忠良心，惕惕惧谗贼。扁舟下沧浪，魂迷招不得。至今芳洲上，寂寞少春色。我公异于是，声誉超八极。挽公青霞裾，接武紫鸾翼。直契慕湘累，论心不论迹。我是众芗林，澡身而浴德。同心等崇兰，直节逾苍柏。登善味芝朮，去恶锄枳棘。荀令十里香，扬雄一区宅。君臣相唯诺，品题来藻饰。日光万丈长，众芗馥芳泽。况了大因缘，功名皆戏剧。手擎妙喜国，心湛水精域。诸天众芗云，旃檀杂薝卜。登门三十年，岁晚仍作客。诵公芗林诗，心境为澄澈。虽非歌商颂，声亦出金石。"}