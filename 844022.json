{"id":"844022","title":"过驯鸥园留别仲昭","dynasty":"清末民国初","author":"陈宝琛","text":"及身不相就，失君还自来。轩窗积尘寸，一一为我开。撑胸郁梁栋，吐地成楼台。委蜕等一寄，遑知华屋哀？牡丹正向阑，红白香作堆。留慰迟暮眼，识君殷勤栽。欲行见遗容，悄然重徘徊。交期安足道，悼此旷世才。仲昭洵令子，温粹含清英。珵美不自襮，澄观瞭八瀛。昨从上京归，墓田亦已营。掇拾补先稿，梦寐通精诚。就我来吴门，并载送以行。不期欻至此，编摩共一檠。有弟舞勺年，皎然神宇清。继述信匪易，世难需坚贞。吾衰剩青眼，江海无涯情。"}