{"id":"810735","title":"成都杂诗","dynasty":"清","author":"毛澄","text":"芙蓉城上语流莺，金水桥边绿柳横。百二十坊明月夜，红楼何处不吹笙。垂柳毵毵送冷风，任家潭侧雨濛濛。画船日暮忘归去，只宿花溪别港中。青羊肆接碧鸡坊，一路笙歌十里香。柳外楼台花外舫，簟纹春水睡鸳鸯。桃花水暖溅红裙，山似春波浪似云。记得年年寒食雨，画船来上薛涛坟。重门深锁月西斜，一骑彭州报送花。唤起玉人残醉在，锦袍花底按琵琶。"}