{"id":"1131963","title":"花时留郡归已初夏即事六首","dynasty":"宋","author":"黎廷瑞","text":"黄尘两鬓欲苍华，岁岁东风不在家。不学郭驼归种树，却随刘跛去看花。浮名未值蒲萄酒，晚味思参橄榄茶。缥缈风烟新绿起，村南村北已桑麻。正是花时坐弗邀，出门新绿满江皋。池塘滟滟鸣姑恶，草树阴阴度伯劳。宿酒转添胸磊磈，游丝欲乱鬓萧骚。西畴昨夜春膏满，免得人间费桔槔。从来麋鹿合山林，无奈迂疏习已深。食用且空犹种秫，典书未赎更修琴。少豪论事唯扪舌，晚静观空颇得心。莫笑山翁无事业，种花莳竹自成阴。心镜翛然澹似僧，悠悠观化寄枯藤。云来云去閒舒卷，花落花开小废兴。吹笛强呼从百里，种瓜清隐学东陵。野人知有观书癖，远饷松肪续夜灯。山中幽兴尽无穷，不管萧萧四壁空。渐觉愚巾便暑戴，偶逢贤酒亦时中。映阶草色带朝雨，隔屋笋香吹晚风。搔首南窗有奇事，绿杨初破石榴红。多年不访凤山春，清赏归时肯见分。伏虎移来湖上石，瑞龙飞下海南云。眼根磊落祛尘翳，鼻观清虚发妙闻。坐对翛然谁与语，绿阴蝴蝶自成群。"}