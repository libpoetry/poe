{"id":"683827","title":"长夏无事避暑山园景事所会即成微吟得二十绝句","dynasty":"明","author":"王世贞","text":"小径平桥路欲分，万条青玉一溪云。不须更到幽奇处，便合长康写此君。剥啄从多且未应，小窗过雨篆烟凝。偶然文债支梧了，却是逍遥退院僧。潺湲信宿稻苗齐，涧水争趋罨画溪。处处竹梧添染碧，祗惊帘外数峰低。丝竹由来非我心，未论山水有清音。空林宴坐幽深处，难道无弦不是琴。日长随意选渔竿，小港轻舠唤不难。千迭芙蓉攒碧玉，此图留待月中看。微凉淅淅上轻褣，课竹调琴一小僮。应是中丞霜意薄，故人鸡黍日从容。流水高峰尽日闲，柴门风卷不成关。主翁虽有无劳问，原与游人共此山。尔雅楼头日正长，酒鎗茶盌博山香。歌中九友容相逐，那有闲情和柏梁。收雨青天挂紫虹，科头晏坐小亭中。闲谈未了农家事，一阵前溪䆉稏风。北风高枕便羲皇，佳景无多畏景长。争似侬家祗树苑，六时何处不清凉。花好那能一月红，绿肥还到九秋空。何如浅淡峰头色，长自悠然在眼中。拨刺银鳞跳绿波，呦呦文鹿过林阿。从教馋客频相劝，不解祗园施网罗。宝阁莲花法像新，垂杨拂水四无尘。那知咫尺清泠外，便有泥连火宅人。残杯移傍水边亭，暑气醺人忽自醒。最喜树头风定后，半池零雨半池星。断尽人间书画缘，非关学道与参禅。从来到手浑无味，且仗床头买酒钱。墙头紫翠两三峰，月满觚棱风满松。睡起支颐无一念，偶然吹送五更钟。有人相过说无生，须断人间利与名。毕竟尚残名利字，不如支枕听莺声。一阁中安两藏书，当时有诤未同居。若教勘破西来意，紫气东行也不虚。万事全凭酒破除，空劳千里故人书。参军有颂吾能熟，仆射从尊断不如。褦襶过从不厌频，牛腰行卷墨方新。生平祗被虚名累，耐可残年乞与人。"}