{"id":"694619","title":"金陵胜览二首","dynasty":"明","author":"陈繗","text":"一统山河万国恢，太平光景净氛埃。滋荣晓露金门树，披拂春风玉砌苔。万叠楼台平地起，九重宫阙倚天开。圣朝根本隆斯地，汉族重兴气运回。高皇建极紫金偎，玉宇琼楼夐绝埃。瑞长仙芝庭下草，艳铺宫锦砌边苔。龙盘虎踞山河壮，地久天长寿域开。此日臣民凝望处，一天云汉正昭回。"}