{"id":"208542","title":"观诸公打马诗","dynasty":"宋代","author":"朱翌","text":"酒酣侑坐展博局，分曹并进角马足。过关验齿出天衢，入关未掩绕日轴。十骥并驱纵来往，一将折箠制起伏。击前叠后看腾骧，避堑守狭良局促。缓时秘若出门殿，妙处正须蚁封逐。孙膑能令田忌胜，诸人徐贺塞翁福。障泥在前解则行，杜蘅可采带宜速。莫疑檀溪坠三丈，终使青云成一蹴。吾家款段乃如狗，敢上夷涂陪骥騄。但能书与尾而五，未免以策数曰六。归欤秋满华山阳，苘麦倍收连苜蓿。"}