{"id":"673602","title":"题龙","dynasty":"明","author":"林景清","text":"春雷一夜天池震，七泽濛濛烟雨暝。数声惊起卧潭龙，怒捲银涛飞万仞。黑云影里露奇形，鳞甲错落光纵横。须鬐奋张耸头角，烱烱射海双瞳明。伊谁老手妙无敌，夺得天机归笔力。所翁之后岂无传，只恐惊愁山鬼泣。龙兮龙兮真有神，须臾变化随屈伸。何当吸尽沧海水，遍泽枮槁皆回春。"}