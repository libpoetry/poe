{"id":"749627","title":"春暮吟","dynasty":"清","author":"言娱卿","text":"江城玉笛飞春寒，芳草夜绿天南端。韶华弹指逐流水，满袖春风吹紫兰。少年竹乐未应晚，鸣筝不惜为君弹。楼头一曲东风喜，帘幕重重自卷起。当门乌桕嘶紫骝，经过臣里东家子。十千买醉颓玉山，当垆歌哭谁知己。醉呼明月凌沧洲，海水可煮人间愁。碧城落花昨已扫，彩云飞下白玉楼。明镜朱颜岂长好，当筵且脱千金裘。东风饮汝一杯酒，莫遣桃花笑不休。"}