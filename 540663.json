{"id":"540663","title":"樵父词","dynasty":"明","author":"赵完璧","text":"太古不可挽，空山潜幽人。世务无絷缚，樵苏不为辛。游日旷烟霭，骋怀极嶙峋。咄惜耸壑材，聊斧臃肿薪。空翠冷入骨，残霞每在身。溪谷适跫然，鹿豕夙所亲。朗唱振林木，长啸超风尘。寓兴云与石，逃名秋复春。巢由慕狂踪，尧舜非所钦。岂云负叔敖，含笑弃买臣。此中有真趣，物外曾忧贫。丹崖一千丈，不愿图麒麟。夕阳二三束，重负嗤丘民。颓然卧明月，身外安足论。"}