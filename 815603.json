{"id":"815603","title":"赠吴儒卿时馀将入都","dynasty":"清","author":"翁同和","text":"故人惜远别，索我一幅书。我书虽不工，点画颇有馀。重是故人意，抽毫复踌躇。墨池忽放光，照我眉与须。天地久衰飒，傫容亦瞿瞿。嗟我四十五，发白已萧疏。却更三数年，岂不委壑渠。恐伤故人心，对书长欷歔。还君白雪笺，郑重当何如。我衰不足陈，子老亦可唁。颓然一聋翁，颜色为我变。劝我及秋行，要得数相见。呜呼游子心，一日几回旋。装我箧中书，书断不成卷。检我箧中衣，衣绽谁与线。日月固有时，哀哉亦既练。平生轻别离，有泪常默咽。惟有告墓辞，百灵共凄恋。"}