{"id":"704014","title":"七月六日与寅友登紫薇楼小酌和雷大参韵","dynasty":"明","author":"韩雍","text":"蝉噪夕阳残暑天，高楼同上思茫然。几株古树当窗外，一带吴山在目前。知命已甘居草野，置身不觉到峰巅。酒阑莫道休衙晚，醉眼犹思望日边。高楼一目尽吴天，抚景题诗独怅然。功业敢誇犹在后，聪明已愧不如前。思乡欲敛江湖迹，避暑期登泰华巅。翘首不堪心事切，迢迢亲舍白云边。"}