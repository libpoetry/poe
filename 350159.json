{"id":"350159","title":"玲珑四犯·和易中实鬘天影事词韵","dynasty":"清代","author":"程颂万","text":"一寸眉情，看逗入菱妆，春瘦多少。晕碧苔廊，满径履痕将老。楼外细雨飘愁，伴绣被、那知魂销。恨闰春、不闰兰夜，迟我背灯词稿。茜窗慵觅余寒，唾剩残茸，口脂香小。待松金钮鼠窥人，响送潜钩恼。回望半咫屏山，早睡煞、狸奴清悄。蓦一回拭枕，一回撩帕，没人知道。"}