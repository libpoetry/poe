{"id":"1143838","title":"次韵程以忠同饮","dynasty":"宋末元初","author":"方回","text":"饮湿自嫌无圣酒，摘鲜犹幸有真茶。艰危昔偶分侯竹，老病今还龁庶瓜。已约社鸥盟水石，尚惊征马困风沙。醉人不管傍人笑，瘦影伶俜乱鬓髿。风云变化世常有，丘壑盘旋谁与同。驾驭孟嘉真得势，滑稽方朔浪言工。律严诗友何妨少，租薄秋田亦幸丰。两手搔头指欲秃，犹堪举酒吸长虹。"}