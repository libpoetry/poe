{"id":"350115","title":"水调歌头·端州阅江楼送方子顺入都","dynasty":"清代","author":"程颂万","text":"楼上与君别，无奈荔枝何。西江一条组练，飞艇出牂柯。此去日边万里，倚遍阑干千尺，斜日蜑娘歌。三两醉中事，醒后记无多。江山好，文字福，两消磨。朝云肯来相伴，便略似东坡。烧投木棉城郭，湿透黄梅节候，送子去滹沱。安得五色蝶，驮我入浮罗。"}