{"id":"1113206","title":"题度仪堂四首","dynasty":"宋","author":"张继先","text":"屡赏中秋月，山堂亦怅哉。暂居行百日，常觉近三台。大木声深夜，脩篁荫静阶。倘非能自度，何以见归来。近户皆林杪，元非妆点成。山中行不遍，雨后看尤清。桃向天边种，云从岭上生。不通鸡犬到，时听度鸾笙。骤尔升堂者，同乎白日仙。崇深邻圣像，超卓愧吾年。微月兼寒露，乔松间野田。宫成方数载，犹使扣钟钱。正向西窗处，两峰苍翠排。白云清昼入，玄鹤几时回。剪厌如毛竹，锄嫌绕砌苔。有时不开户，烟雨蔽阳台。"}