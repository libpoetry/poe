{"id":"1236276","title":"题梅四首","dynasty":"元","author":"贡性之","text":"美人吟苦减腰围，瘦影竛竮不自支。只有梅花是知己，相逢多在月来时。十年痴坐冷官毡，几度看花雪后天。白水同心如此调，载将春色上归船。万里无云月正高，翠禽啼断酒初消。灵均自是非知己，不写芳魂入楚骚。寒气棱棱雪作晴，看花独自出郊行。北枝未吐南枝发，笑杀春光也世情。"}