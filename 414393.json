{"id":"414393","title":"阅报大壮翁于七月三日自沈于苏州城外诗以悼之四首选三 其一","dynasty":"近现代","author":"潘受","text":"斯人屈贾徒，流波夺之去。遗言但称病，病恐非其故。衣冠过吴门，一跃如有慕。颓然泰山压，报以浪无数。群鱼唼浪来，饿腹觊词赋。馀酲忽中之，各尔醉相呴。悲哉湘水魂，迢遥千里路。流波靡不通，想当通尺素。"}