{"id":"503321","title":"答马造士铎","dynasty":"明","author":"王恭","text":"请君膝上弦，泠泠拂商羽。古调凄凉那可闻，世情反覆宁堪数。击剑狂歌浪自惊，平生肝胆向谁倾。梁王宫阙随草蔓，绿池野树空蝉鸣。五陵豪贵能相弃，知己悠悠竟谁是。客舍乡书醉懒题，苍苔落叶门还闭。以兹感激无所求，閒卧茅斋四壁秋。西风笛里山阳泪，半夜灯前季子裘。爱君长才世希有，乡县黉宫坐未久。踏槐折桂应早期，白日青云两无负。雁峰积翠高连延，乔木苍苍几百年。君家正在雁峰下，此树正对湖山前。知君爱客情偏重，春酒槽头百馀瓮。积雨閒宵醉共眠，空林达曙惊残梦。梦时曾向故园归，归见乡邻故旧稀。伤心一二同袍友，问我飘零只布衣。贫居敛迹甘自守，岂料天涯与君厚。几日相思不见君，令人独坐空搔首。"}