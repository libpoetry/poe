{"id":"1214892","title":"寄监宪","dynasty":"元","author":"刘鹗","text":"乱鸦忽收声，群鹊逐我屋。俄传报捷来，渠魁已就戮。生民久涂炭，郡邑久陵谷。道路少人行，冤鬼白昼哭。抚时乱已极，在理往必复。桓桓邝将军，骁勇时所独。将军固可嘉，主宪多盛福。上天既悔祸，盗贼亦厌乱。何况天下心，乱极重思汉。五羊号雄藩，地列江右半。鱼盐足富利，戎马素强悍。宪君居是间，九载屡克叛。运筹多玄机，临事有成算。声名达宸聪，美誉流汗漫。西江望旌旗，如望雨济旱。政宜挥千金，谈笑遣黥灌。乘机捣豫章，克复在夕旦。笑提叛臣头，庾岭作京观。千秋万古间，留得路人看。勋业垂无穷，人生如露电。"}