{"id":"813385","title":"喜陈文恭公元孙哲臣以解元掇会状因寄","dynasty":"清","author":"李宗瀚","text":"矫矫文恭五叶孙，南交科第驾中原。三头掌故今双绝，千佛名经古几尊。独秀高擎天极柱，一枝青出桂林村。相期位业齐王宋，培远诒谋属相门。胪宣大宋已更名，世美家声叶凤鸣。刚道珠岩浮柱合，又传石刻满城惊。七千里外荒真破，三百年前谶早成。圣代得人方共庆，肯教温饱负平生。"}