{"id":"834982","title":"月下笛 和樊山，次韵","dynasty":"清末民国初","author":"奭良","text":"老而放颠，相逢又得，北来孝穆。回黄转绿。春在城南杜曲。问瑶光、何时散花，听檀槽、有人似玉。信天然丽质，瞥然得睹。慰此茕独。自怜阳五。尚游戏人间，意行无触。吴笺十幅。输与伊人空谷。笑虞山、高哦绛云，诗成只有如是读。尽閒情，待续子夜曲。与君秉烛。"}