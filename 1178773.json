{"id":"1178773","title":"诗偈 其四十七","dynasty":"唐","author":"庞蕴","text":"出家舍烦恼，烦恼还同住。痴心觅福田，騃意承救度。十二因缘管，无繇免来去。依智不依识，依义不依语。佛心一子地，蠢动皆男女。平等如虚空，善恶俱无取。既不造天堂，谁受三涂苦。有无尽无馀，乘空能自度。神作如来身，智作如来库。涌出波罗蜜，流通正道路。浑身加身佛，迷人自不悟。"}