{"id":"1115263","title":"寄题周元吉左司山居三咏 酣赋亭","dynasty":"宋","author":"杨万里","text":"诗酒如今谁主盟，须还酣赋老先生。三杯两盏莺花底，一斗百篇谈笑成。太白自翻新乐府，小蛮度入妙歌声。生前身后名兼饮，二事何曾有重轻。金印龙章属市朝，清风明月属渔樵。世皆蛮触君知止，渠自王公我岂骄。真个归田何必赋，自家甘隐不缘招。老夫三径都荒了，松菊虽存已半凋。莫道莼鲈不近名，尽谈鹏鴳未忘情。醉中赌得苕溪月，醒后还输茂苑莺。岂但二豪俱不见，向来三杰亦何成。有人来问适庵趣，便是公荣也一觥。"}