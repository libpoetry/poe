{"id":"843564","title":"重阳后与郭用宾王馨吾诸君小酌香山寺聊句未就后成二律简同游诸君","dynasty":"清末民国初","author":"方仁渊","text":"挈榼提壶上翠微，西风斜日拂行衣。群公迟我樽开晚，九月寻诗蟹正肥。满地绿苔僧貌古，一庭黄叶客来稀。放怀莫论南朝事，拼得今朝尽醉归。人世几回开口笑，眼前有酒莫嫌贫。秋来最是莼鲈美，春去且尝笋鳜新。寂莫选楼犹有迹，豪华金谷已成尘。天机浩荡江湖小，幸得良朋到处亲。"}