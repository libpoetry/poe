{"id":"102086","title":"后天马歌","dynasty":"宋代","author":"何平仲","text":"建元天子不世出，天相神武产异物，有马出在月氏窟。宝剑之精，乾龙之灵。足如奔电，目如耀星。汗血雨洒，騣肉飙轻。渴吻一饮，黄河尘生。昂首一鸣，天雷收声。曾为伏羲出河负八卦，曾随穆王远与西母会。鸾旂属车相后先，龙盾虎{左韦右长}八宝鞯。万乘亲临拜甘泉，稳驮玉辂坛壝前。兀鼎勒兵十八万，天子自将孰敢战。骏气横出立阵前，百万闻嘶股俱颤。笑此马，神哉沛。西极龙媒□望退。天子作歌畅皇明，四夷竭蹙咸来庭。天马来，帝作歌，汉时此马今更多。"}