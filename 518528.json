{"id":"518528","title":"曲阜谒孔庙","dynasty":"明","author":"张吉","text":"三才本参列，人道镇无亏。克肖二仪者，茫茫知为谁。帝业至勋华，中天扬皎曦。寂寞千载后，空有高名垂。孤坚更无极，卓彼象尼师。俯仰均覆载，试占诸乳儿。乳犹在儿口，浑浑亦何知。所喻夫子圣，天与地高卑。古今同一辙，不假教诏为。逮自立门户，或操炉与锤。孰云不师孔，克自树良规。我年涉衰迈，稍复念儿时。徒兴望洋叹，奈此鬓成丝。静念热衷肠，拮据殆忘疲。宦辙指东鲁，周游洙泗涯。升堂肃瞻拜，懔懔无邪思。愿言保终始，努力复奚疑。圣轨固云远，跻攀方自兹。"}