{"id":"722076","title":"赵武灵王","dynasty":"明末清初","author":"屈大均","text":"梦里琴声得孟姚，英雄此劫恨难消。美人一入吴娃馆，公子频从主父朝。西上黄华河活活，北穷大漠草萧萧。云中有路堪南袭，长使秦人气不骄。四战功高屡致兵，河西攘地出长城。招来骑射三胡丧，驰入咸关六国惊。上帝若能怜简子，美人何得与娃嬴。英雄自作沙丘祸，霸业伤心竟不成。"}