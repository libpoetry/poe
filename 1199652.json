{"id":"1199652","title":"游仙诗十首","dynasty":"魏晋","author":"庾阐","text":"神岳竦丹霄，玉堂临雪岭。上采琼树华，下挹瑶泉井。南海纳朱涛，玄波洒北溟。仰盻烛龙曜，俯步朝广庭。邛疏练石髓，赤松漱水玉。凭烟眇封子，流浪挥玄俗。崆峒临北户，昆吾眇南陆。层霄映紫芝，潜涧泛丹菊。昆仑涌五河，八流萦地轴。三山罗如粟，巨壑不容刀。白龙腾子明，朱鳞运琴高。轻举观沧海，眇邈去瀛洲。玉泉出灵凫，琼草被神丘。"}