{"id":"804372","title":"回庄子","dynasty":"清","author":"成书","text":"乱山去无际，砂砾为平川。渺然见村落，孤迥殊可怜。屯众三五家，茅栋八九椽。门前有老树，屋傍有流泉。泉流不出村，渟泓作方园。平畴望可尽，禾黍亦陌阡。天生一掬水，灌此百亩里。如从称量出，不过亦不愆。芳草绿满地，野花红欲燃。不意桃源境，落此戈壁天。驱车去未远，回首意再牵。依然入大漠，百里无人烟。"}