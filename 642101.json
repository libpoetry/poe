{"id":"642101","title":"题黄侍中翠微书舍十解","dynasty":"明","author":"王绅","text":"环池皆名山，山深积苍翠。长夏晴雪飞，无云亦阴翳。清秀日凝结，钟作人中英。筑庐兹山下，藏修敛辉声。韦编富五车，牙签盈万轴。岚光入绮疏，芸香绕林麓。屋头有流水，时作幽琴鸣。掩卷欲细听，风移过前楹。独有对面峰，千岁色不改。举头每见之，心期良有在。端坐肆翻阅，静心玩古今。遥遥莘野志，沉沉梁甫吟。时来不可止，囊锥颖终脱。决策当大廷，魁名独先夺。词垣暨南宫，终岁知几迁。致君尧舜上，步武夔龙间。遂令四海人，延颈望陶冶。愿比触石云，崇朝雨天下。时序迅若箭，勋业宜早修。功成身退日，归伴赤松游。"}