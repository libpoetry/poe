{"id":"136269","title":"三级泉·缘溪深入桃花坞","dynasty":"宋代","author":"白玉蟾","text":"缘溪深入桃花坞，紫霞隐隐幽禽语。九层峭壁划春空，三级鸣泉飞暮雨。落日衔山红影湿，冷云抱石苍崖古。激回涧底散冰花，喷上松梢雪飘缕。点点溅湿嫦娥衣，潭潭下有扶桑府。朝来似展朝天带，夜半如闻捣药杵。寒入山骨吼千雷，派出银河轰万鼓。广寒殿下银蟾飞，水晶宫中玉龙舞。琼英斧碎非月老，瀑布天成非织女。初疑鱼鳖谒龙门，复恐星辰会牛渚。欲寻当下点额蛟，但见天上拖肠鼠。溶溶浸此一潭霜，滴滴结冻千岁乳。月照神珠洒翠麟，风吹天粟沾苍虎。瑶虹界碧翻地轴，铁马盘涡捲天宇。谷草凝烟色净明，野猿悲露声清苦。绿苔锁迳阻清游，白鹤凌霄唤冲举。紫元景曜神府君，仙灵咏其洞天主。画屏幻出金芙蓉，仙杯琢就石鹦鹉。当时此地蔡寻真，青鸾一去今何许。锦阁凭空银海寒，宸书丽天丹凤翥。竹炉烧起紫旃檀，古琴呜咽鸣中吕。曲罢萧萧天籁动，长笑一声朝帝所。"}