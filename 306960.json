{"id":"306960","title":"贺新凉·蓝桥图追悼","dynasty":"现代","author":"杨圻","text":"百事成今昔，竟沉沉黄泉碧落，断无踪迹。不忍思量今昔事，纵是思量何益。待真不思量怎得，莫道长河流不尽，便长河流尽愁难息。在天上，羡灵匹。画图省识难寻觅，虚飘飘蓝桥水散，彩云澹夕。人鬼零丁携手处，相顾都无人色。说不尽从前今日。但愿他生真可必，便今生死别休凄恻。誓沧海，无相失。"}