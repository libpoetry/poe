{"id":"691218","title":"次和祝京兆留别二首","dynasty":"明","author":"李孙宸","text":"春风桃李正芳妍，忽见除书下日边。宫秩量增新紫绶，经帷仍拥旧青毡。十年京尹声原重，此日麟符赐定先。正是明堂需柱石，迟君重和柏梁篇。鸡山春暖白云封，东序多閒听鼓镛。拄笏每怜朝爽气，登台遥见夕阳舂。暂分萍水星为客，终合延津剑是龙。师表幸逢京兆在，长馀声教被三雍。"}