{"id":"1242383","title":"挽柏佥院","dynasty":"元末明初","author":"王翰","text":"柏君挺挺英雄姿，出佐薇省丁时危。愁闻两浙已瓦解，江南民命犹悬丝。楼船一旦下江水，杀气兵氛压城垒。大臣夙驾思弃城，战士魂销将心死。臣虽力困肝胆存，臣当杀身思报恩。誓将一木支颓厦，肯竖降帜登辕门。人生恩爱岂不顾，讵忍贪生负天子。半空烟涨楼宇红，尽室魂飞剑光紫。呜呼气分光岳臣道衰，卖降授节纷陆离。巍巍廊庙已如此，扶持世教非公谁，扶持世教非公谁。"}