{"id":"175494","title":"宴琼林·霜月和银灯","dynasty":"宋代","author":"黄裳","text":"霜月和银灯，乍送目楼台，星汉高下。爱东风、已暖绮罗香，竞走去来车马。红莲万斛，开尽处、长安一夜。少年郎、两两桃花面，有馀光相借。因甚灵山在此，是何人、能运神化。对景便作神仙会，恐云軿且驾。思曾侍、龙楼俯览，笑声远、洞天飞斝。向东来、尤幸时如故，群芳未开谢。"}