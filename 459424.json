{"id":"459424","title":"赴人婚，先行至零二厂外，憩于土庙，作诗将成，肖、孙等至，更补数语","dynasty":"当代","author":"卢青山","text":"庙名柘木无木踪，门顶书字欹如童。老人坐憩秋阳薄，非僧非俗髯飘风。客来振首涎欲落，手足迟缓情热络。耳聋半以目为听，八九能答一二愕。自云乡党善为缘，醵资为宇乡舍边；怜我老鳏居侧屋，熏神之气代神签。一山对面开屏碧，垄中塘水映天白；老农耘土有微声，山鸟静极思一唧。借我小椅坐怠疲，浑觉江山太古时；清茶冷饭奉神语，今生可得潜林溪？欲乞老翁共一室，老翁已入华胥国。路中鱼贯来三人，忽然举手呼我急。"}