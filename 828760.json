{"id":"828760","title":"陆虚斋乞题读无用书斋图","dynasty":"清末近现代初","author":"陈曾寿","text":"诗书诚浩博，为益视所受。达者游高明，昧者拾秕垢。世人所营营，不出名利薮。有用反为累，自缚等枷扭。虚斋静者徒，文史列左右。寄情在物外，与世异趋走。耽画虽性癖，徒艺轻时手。所重士夫气，韵胜传不朽。谓读无用书，心得益深厚。如宅有林泉，如壁有户牖。老氏示微言，当无用乃有。"}