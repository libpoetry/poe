{"id":"815307","title":"忆江南 寄外","dynasty":"清","author":"赵我佩","text":"人去也，人去短长亭。却向君前佯忍泪，不因别后始关情。无计阻征程。人去也，人去费叮咛。推枕梦回茅店月，束装风急酒旗亭。珍重晓寒生。人去也，人去驿迢遥。曲曲琴心弦上语，斑斑情泪镜中潮。谁寄与红绡。人去也，人去梦难成。绣被春寒常倚枕，画屏香冷懒调笙。镇日数行程。人去也，人去怯凭栏。淡墨名题期蕊榜，软红尘涴卸雕鞍。梦直到长安。人去也，人去忒无聊。夜月怕窥罗幌冷，晓妆愁煞远山遥。心事两眉梢。人去也，人去掩重门。红蜡泪乾因惜别，玉台尘暗最销魂。新月又黄昏。人去也，人去几时归。容易风霜吹木叶，只愁清瘦减腰围。谁与授寒衣。"}