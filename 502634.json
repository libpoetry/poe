{"id":"502634","title":"送陈沧洲游浯水便登方广岩","dynasty":"明","author":"王恭","text":"闽山西来多法园，溪西一道通仙源。林花贝叶相辉映，道林凿齿皆清言。遥岩二月霜花积，千丈垂萝袅烟碧。水帘风卷半空寒，石室云来万山白。真僧不见宾头卢，片月孤峰色相癯。六时天乐闻钟磬，百尺风潭写画图。仙舟此别饶佳趣，岂学悠悠向平去。林僧定扫壁间苔，山人况有惊人句。"}