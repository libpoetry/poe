{"id":"1116185","title":"次韵郑维心腊月十六日有作","dynasty":"宋","author":"沈与求","text":"国难更频岁，边尘动四溟。豺狼饱吞噬，天地失清宁。黄屋无安所，霜笳不忍听。使臣归路阻，恸绝鬓星星。朝廷归叛将，关塞失签军。铜马犹逋命，沙虫亦占群。上心存庙略，兵气乱天文。谁挽斜河水，通宵洗赤氛。血战遮东道，今谁庙食双。无人捍彊敌，纵马饮长江。寇掠元干纪，兵临反诱降。将军自不武，惭色上旌幢。"}