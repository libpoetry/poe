{"id":"77801","title":"书怀·青城结云巢","dynasty":"宋代","author":"陆游","text":"青城结云巢，拟住三千年。御风偶南游，万里栖紫烟。翠裘绿玉杖，白日凌青天。招呼方瞳翁，邂逅鸟爪仙。朝咏阴阳歌，暮诵道德篇。玉童持碧简，笙鹤来翩翩。海边武夷山，小留赏宿缘。火食非所乐，巾褐常翛然。清时未免出，颇息世俗传。行矣秋风高，去采玉井莲。"}