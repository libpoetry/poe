{"id":"688186","title":"有怀娄克让","dynasty":"明","author":"朱诚泳","text":"别来日日动遐思，又值西风过雁时。门掩空斋人寂静，芭蕉叶底坐题诗。碧荷池畔赤阑东，此地曾留坐晚风。今日却成千里别，何时相对一尊同。判别俄惊半载馀，驰情今日倍如初。西风吹起南来雁，带得秋空一纸书。百尺高楼倚暮云，西风落叶正纷纷。情怀对此偏萧索，无那悲秋又忆君。会晤从来未可期，只凭诗句写相思。春来驿使多西去，好把梅花寄一枝。"}