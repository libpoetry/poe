{"id":"684854","title":"春游绝句","dynasty":"明","author":"王彦泓","text":"春河曲曲柳丝丝，碧草如烟杏满枝。开尽画船天未午，游人犹悔上船迟。危栏低接水边扉，暗伫婵娟笑语微。也识爱他歌伎过，竞推红袖卷帘衣。新芜含绿占晴沙，别舫笙歌不厌哗。笑倚船窗才命酒，回风一阵送飞花。凉篷艇子出城多，满载游闲酒榼过。杂坐缓行花岸侧，数人弦管一人歌。回桡容易及黄昏，窄港争先水半浑。舆卒篙工相唤处，醉中知近小南门。"}