{"id":"816326","title":"京乱补述六首","dynasty":"清","author":"黄遵宪","text":"王屋沈沈者，翻闻篝火鸣。潢池纷盗弄，枉矢竟流行。白棓天魔舞，丹书鬼卒名。人言十常侍，内应早连盟。一炬咸阳火，群飞京洛尘。自天来剑侠，无地立环人。囊射匈奴血，鞭麾小婢神。将军三十六，妖服尽黄巾。天竟生颓祸，人争唱《董逃》。空闻宣虎节，莫肯解牛刀。举国成狂病，群官作贼曹。驴王兼狗相，踊跃喜同袍。万国纷驰檄，传闻客馆攻。鱼枯将海涸，龙睡尚天聋。雷斗枪云黑，星飞弹雨红。不堪掘残冢，肆虐到神丛。亦有诛奸疏，泣陈王室尤。裂麻要帝诺，攀槛碎臣头。月晕蓬星见，山倾铁血流。终看胡骑入，抉眼在城楼。热铁飞轮下，城门牡早亡。手持忘玉玺，事误泣金床。弃甲逃神将，函头索贼王。虏尘重扰扰，又换八旗扬。"}