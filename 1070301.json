{"id":"1070301","title":"生第三儿 同许干誉步月饮杏花下","dynasty":"宋","author":"程俱","text":"公不见锦衣白璧谁家郎，春风得意寻春忙。红云步障三十里，一色繁艳无馀香。又不见玉川秾李正清绝，夜携仙客通寥阳。连天剪刻万枝雪，缟裙练帨看明妆。古来胜赏不易得，况乃花下延舒光。豪端顿挫役万物，如彼枣叶持针芒。昔人曲水咏觞处，茂林修竹空宫墙。骋怀吊古赖何物，曲生风味安可忘。自怜春色不到眼，归卧北窗书满床。"}