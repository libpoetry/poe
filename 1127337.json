{"id":"1127337","title":"洪右相生辰","dynasty":"宋","author":"喻良能","text":"凤将南吕入筒声，节近中秋协气横。玉燕呈祥生硕德，金瓯覆字佐升平。望同北斗泰山重，操与秋霜烈日争。昨夜清台占越分，中台星带老人明。黄閤调元鬓未霜，祇应书考似汾阳。恳辞阊阖沙堤路，暂乐蓬莱燕寝香。茂烈未饶周叔虎，英词宁谢汉班扬。会看绣衮重催起，快卷三江入寿觞。"}