{"id":"1108355","title":"临江仙","dynasty":"宋","author":"刘过","text":"满院花香晴昼永，愔愔亭户无人。谁将心绪管青春。游丝知我懒，江柳也眉颦。近水远山都积恨，可堪芳草如茵。何曾一日不思君。无书凭朔雁，有泪在罗巾。数叠小山亭馆静，落花红雨园林。画楼风月想重临。琵琶金凤语，长笛水龙吟。青眼已伤前遇少，白头孤负知音。苔墙藓井夜沈沈。无聊成独坐，有恨即沾襟。长短驿亭南北路，蒙茸醉拥驼裘。雪天行计欠人留。严风催酒醒，微雨替梅愁。自作小词呵冻写，冷金淡衬银钩。此情知得几时休。寒云迷洛浦，残梦绕秦楼。"}