{"id":"890200","title":"春日焦山观瘗鹤铭","dynasty":"宋","author":"吴琚","text":"昔爱山樵书，今踏山樵路。江边春事动，梅柳皆可赋。荦确石径微，白浪洒衣履。临渊鱼龙惊，扪崖猿鸟惧。古刻难细读，断缺苍藓护。岁月岂易考，书法但增慕。摩挲复三叹，欲去还小住。习气未扫除，齿发恨迟暮。华亭鹤自归，长江只东注。寂寥千古意，落日起烟雾。"}