{"id":"862475","title":"寄敬岩","dynasty":"宋","author":"王柏","text":"泳飞堂前橘柚香，田田荷叶浮波光。主人揽辔度闽峤，驱驰端为苍生忙。天生人才不虚出，必使事与才相当。尔才绰绰有馀力，岂容袖手窥其旁。平生正坐严冷相，不解妩媚相颉颃。前时固亦与国论，莫肯默默安周行。老子九百何自苦，艰难险阻须甘尝。玉溪饥民昔啸聚，至烦禁旅来张皇。绣衣弹压甫三日，猩鬼屏迹消丛篁。露布一语不自伐，犹有忘者羞回缰。今年玉节莲峰下，约束海若无惊艎。剽闻属郡微有警，往往盐子多陆梁。此辈未易以柔服，必至腥血膏锋铓。由来受病非一證，莫将已效誇良方。规模贵阔谋贵密，当以虚心来众长。局面布置要合节，自有勇士争激昂。堂堂元老熟戎事，幸甚赤舄归故乡。岂无惕然桑梓念，囊底馀智应恢张。同心相济一堂上，谁兵谁将谁千粮。不然笺天启坛钺，老熊当道驱群狼。甲兵钱谷亦分内，事机捷出真难量。岂予所至辄多事，老天驱入功名场。橘柚黄时听好语，绿绨四辈催归装。"}