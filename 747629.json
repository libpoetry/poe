{"id":"747629","title":"题魏布衣致陈恪勤书次沈栗仲大令韵","dynasty":"清","author":"言友恂","text":"抢洲先生真丈夫，睥睨权贵如庸奴。圣明昭鉴臣不孤，九死一生脱囚拘。长安风雪岁逼除，车声槛槛来蓬庐。使者出札径尺余，论议不数鸿都儒。将以白粲明区区，愿公一节保厥初。斯人为谁市井徒，授粲非阿谀。索之渺尔随鸥凫，心系魏阙身江湖。座间何人援长须，轶事往往流枌榆。辅翼盛德当非诬，此帖古意犹黄虞。山中儒生儋石无，夸食糠覈肥不癯。贷粟监河计良迂，索米仁祖徒烦拿。但愿遗天下食如赐酺，坐见春阳一气回槁枯。兹志未遂长嗟吁，得钱且就村醪沽。青天白云自卷舒，底用咄咄空中书。"}