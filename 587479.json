{"id":"587479","title":"万氏四忠三节诗五章","dynasty":"明","author":"霍韬","text":"山高棱棱，石叠棱棱。储时元精，濠虹大横。元精虹横，泄丛勇贞。彼勇且贞，濠虹之乡。佐时真人，佛时天纲。恢恢猷烈，赫赫鼎常。殒身殉贞，四有休耿光。耿光则那，祖考厥孙子。孙子忠勋，考祖是似。于戏，不间厥心，以绵尔祉。四祖忠勋，曰阳德则刚。女妇之德，柔则其常。懿其万母，烈节冷霜。冷霜凄冬，三叶同芳。北背之柏，茕矣朝阳。于戏，烈节不忘。懿彼烈节，犹曰妇人。誇彼丈夫，乃有失厥身。天畀德于人，勇得其纯。乃身失矣，曾不惭妇之仁。渭氏作歌，以勖自新。"}