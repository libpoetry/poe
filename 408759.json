{"id":"408759","title":"纪梦二首哭吴季清（德潇） 其一","dynasty":"近现代","author":"乔树楠","text":"昨夜梦故人，对案相与坐。右为西安君，曾笃在其左。共话西安事，哭罢俯首卧。嗟我神明衰，梦境亦昏惰。明明西安君，浓须色不挫。却谓是他人，扼腕叹奇祸。无乃示佛谛，曰此非真我。水火及刀锯，皆似空中过。我老心学荒，只有泪雨堕。何当语潍县，谓是何因果。因果谁复识，思君涕重流。"}