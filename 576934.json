{"id":"576934","title":"将进酒","dynasty":"明","author":"陈琏","text":"蝉衫麟带袭琼芳，雕筵绮席生辉光。主人敬客捧瑶觞，紫檀夜压松花香。人间真趣无如酒，再拜客前千万寿。纵饶黄金恒满籯，何如一杯长在手。鸬鹚杓，玻璃罂。但愿千日醉，不愿一时醒。君不见王无功，一生长在尊酒中。又不见晋刘伶，醉乡深处度平生。前代英雄纷莫数，二子之名传万古。"}