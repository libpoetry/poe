{"id":"807956","title":"瑞龙吟  春夜见壁间三弦子是云郎旧物感而填词","dynasty":"清","author":"陈维崧","text":"春灯灺。拚取歌板蛛萦，舞衫尘洒。屏间乍见檀槽，与秋风扇，一般斜挂。帘儿罅。几度漫将音理，冰弦都哑。可怜万斛春愁，十年旧事，恹恹倦写。记得蛇皮弦子，当时妆就，许多声价。曲项微垂流苏，同心结打。也曾万里，伴我关山夜。有客向、潼关店后，昆阳城下。一曲琵琶者。月黑枫青，轻拢细砑。此景堪图画。今日怆人琴，泪如铅泻。一声声是，雨窗閒话。"}