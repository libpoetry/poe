{"id":"572020","title":"甲辰会榜题名至时旧友及诸弟在场屋者皆被落因及之","dynasty":"明","author":"袁宏道","text":"无翼而飞无胫走，辰发幽都巳南斗。一丸红蜡半通函，喧杀青童与白叟。珊瑚未尽铁网愁，霜蹄暂蹶麒麟吼。了知妍丑任瞳人，未必枭卢真好手。柳浪千顷雪粘天，月下洼尊花下臼。隔年兄弟校眉髭，面上浮纹添八九。南郭种蔬西郭田，山前著屐山后酒。少年爱惜等佛名，今日公然破敝帚。幽窗日上簟纹红，绝胜朝参与卯酉。颠毛那许更乌纱，花鸟云烟共白首。"}