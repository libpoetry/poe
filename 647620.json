{"id":"647620","title":"送太学胡秀才","dynasty":"明","author":"王汝玉","text":"胡君家住淮河上，力学养亲无外尚。挺然自是不凡材，选进岩廊待良匠。俄从俊秀趋邑庠，旋登胄监朝明光。璞中良玉发温润，匣底宝剑开锋芒。大廷求士悬美禄，小大毕收无弃逐。长安衢路东复西，贵戚权豪列华屋。侯门投刺岂无媒，独掩书帷生绿苔。游情肆志究青简，长使功名心似灰。京华客游春复夏，梦魂忽落孤云下。飘然请谒赋还家，拜命即行宁俟驾。一杯相送凤台春，落絮飞花江水滨。同袍共惜仙舟远，故里争看綵服新。人生出处何须计，父母俱存真乐事。渭城歌彻柳青青，极目淮山渺烟际。"}