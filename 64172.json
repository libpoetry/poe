{"id":"64172","title":"轻举篇·幼学道术骑茅龙","dynasty":"明代","author":"刘黄裳","text":"幼学道术骑茅龙，咳唾吹上昆仑峰。身轻转讶茅龙重，角触孔翠石鲸纵。仗剑叱龙赤发怒，抛茅入海琐玉树。别检灵文学作云，英英足下觉氤氲。杳然失却鸿鹭上，丹旌烟道空中分。行至天穷云尽处，天薄云脆不能去。此时浮云亦弃摈，上天下天只神御。"}