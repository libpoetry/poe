{"id":"1241495","title":"北上感怀","dynasty":"元末明初","author":"刘基","text":"倦鸟思一枝，枥马志千里。营营劳生心，出入靡定止。伊余朽钝材，懒拙更无比。才疏乏世用，嗜僻惟书史。虽非济时具，颇识素餐耻。既怀黎民忧，妄意古人企。宁知乖圆方，举足辄伤趾。尘埃百病侵，贫窭万感累。艰难幸息肩，迟莫窃所喜。明时登骥騄，驽马但垂耳。自非冀北姿，莫羡追风驶。便欲解衣冠，躬耕向桑梓。终怀葵藿恋，不慕沮溺诡。潜阳动原隰，白日暧兰芷。埘鸡戒晨鸣，客子驾行李。萦纡越巘崿，浩荡涉风水。淹留具区北，信宿沧江圯。维时连年歉，道路多流徙。官司职抚字，黔首皆赤子。陈红太仓米，丰年所储偫。为民备乏困，朝廷岂私此。推馀补不足，兹实王政始。臣子宜奉承，天威不违咫。柰何簿书曹，暴慢蔑至理。苟云出纳吝，当闵觳觫死。呜呼草莽露，惨恻沟渎委。闻之犹鼻酸，见者宜颡泚。踰淮入大河，凄凉更难视。黄沙渺茫茫，白骨积荒藟。哀哉耕食场，尽作狐兔垒。太平戢干戈，景物未应尔。意者斯人徒，纵欲扰天纪。鬼神赫震怒，咎戾良有以。去年人食人，不识弟与姊。至今盗贼辈，啸聚如蜂蚁。长戈耀白雪，健马突封豕。岂惟横山泽，巳敢剽城市。途行绝稀少，空车但墙倚。身行须结集，一寐四五起。牧民岂无人，司寇亦有氏。阵车不驱驰，大田无耒耜。邦家禄食恩，岂为臣奉己。山东古要地，燕赵犹唇齿。况兹南北冲，津梁通远迩。属当全盛时，四海同一轨。庙堂多稷契，振举无遗弛。勿云疥癣微，不足成疮痏。滔天起滥觞，炎冈发星炬。虞朝有分北，汉庭烦直指。农夫植嘉谷，所务诛稂秕。耕耘苟失时，雨露空沾洒。威怀岂异任，守令职非痹。端能慎黜陟，此辈何足弭。故乡隔山川，前途塞荆枳。青徐气萧索，河济俱泥滓。痛哭贾生狂，长叹漆室悝。何当天门开，清问逮下俚。"}