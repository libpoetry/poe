{"id":"114478","title":"代书·阿熊去我时","dynasty":"宋代","author":"黄庭坚","text":"阿熊去我时，秋暑削甘瓜。离别日月除，莲房倒箭靫。得书报平安，肥字如栖鸦。汝才跃炉金，自必为镆鋣。穷年抱新书，挽条咀春葩。弄笔不能休，屈宋欲作衙。屈指推日星，许身上云霞。安知九天关，虎豹守夜叉。祝田操豚蹄，持狭所欲奢。文章六经来，汗漫十牛车。譬如观沧海，细大极龙虾。古人以圣学，未肯废百家。旧山木十围，斋堂绿阴遮。红稻香盂饭，黄鸡厌食鲑。摩挲垂腴腹，颇复读书耶。念汝齿壮矣，无妇助烹茶。父兄亦怜汝，须儿牧犬豭。且伐千章木，赠行当马檛。赢粮果後时，定随八月槎。觉民在林中，丁丁闻兔罝。奉身甚和友，干父办咄嗟。台源吟松籁，先生岸巾纱。留客醉风月，盘箸供柔嘉。仍工朱丝弦，洗心拂奇邪。孤臣发楚调，倾国怨胡笳。把笔学周鼓，字形锥画沙。诗书乃宿好，不为蓬生麻。元明祖师禅，妙手发琵琶。已无富贵心，鼓吹一池蛙。天民服农圃，颇复秋敛賒。下田督未耘，入岭按新畲。悉力输王赋，至今困生涯。知命叔山徒，炉香严佛花。惟思苾刍园，脱冠著袈裟。起家望两季，佩金蹋朝鞾。嘉鱼在南国，宗庙荐鱨鲨。我为万夫长，朝论不齿牙。剌头簿领中，蚤虱废搔爬。世累已缠缚，官箴易疵瑕。何时烟雨里，驱羊入金华。遣奴迫王事，不暇学惊蛇。"}