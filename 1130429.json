{"id":"1130429","title":"送茶头并化士 其四","dynasty":"宋","author":"释慧空","text":"真斗九汤云起雪，贡馀径寸玉无瑕。春寒不念山中事，岁岁封题记我家。瓦盆雷动千山晓，横岭香传两袖风。添得老禅精彩好，江西一吸兔瓯中。今我老无崖险句，送人行不折杨花。前头有问又须道，黄面禅和吃酽茶。当阳一印妙无文，惭愧东山有子孙。是圣是凡齐印定，不妨持钵扣人门。道人随处展家风，酒肆鱼行有路通。但得堂中盐米办，吉山佛法自兴隆。佛与众生旧有缘，入廛一句更为宣。眼前不用生贪恋，三界无安若火煎。"}