{"id":"691201","title":"增江送陆老师入觐","dynasty":"明","author":"李孙宸","text":"闽粤勋名在芾棠，春花栽得遍河阳。单车行县长随雨，两袖朝天尚带香。岘首遗思留片石，云间仙籁忆鸣珰。近闻天上开阊阖，应得簪毫侍帝裳。蓬岛飞来第几山，山城如在赤城间。开云客自工裁锦，求令人非学驻颜。桃李日边栽并倚，鹤琴天路去难攀。忧时鞅掌还封事，莫向飞凫羡独閒。"}