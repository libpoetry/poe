{"id":"171901","title":"答二任五言二十韵","dynasty":"宋代","author":"苏洵","text":"鲁人贱夫子，呼丘指东家。当时虽未遇，弟子已如麻。奈何乡闾人，曾不为叹嗟。区区吴越间，问骨不惮遐。习见反不怪，海人等龙虾。嗟我何足道，穷居出无车。昨者入京洛，文章被人夸。故旧未肯信，闻之笑呀呀。独有两任子，知我有足嘉。远游苦相念，长篇寄芬葩。我道亦未尔，子得无增加？贫穷已衰老，短发垂髿々。重禄无意取，思治山中畬。往岁栽苦竹，细密如蒹葭。庭前三小山，本为水中楂。当前鉴方池，寒泉照谽岈。玩此可竟日，胡为踏朝衙？何当子来会，酒食相邀遮？愿为久相敬，终始无疵瑕。闲居呼无事，数来饮流霞。"}