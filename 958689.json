{"id":"958689","title":"上知郡承议","dynasty":"宋","author":"郑侠","text":"至乐之性长自馀，世物莫得而榛芜。阴阳变化在舒惨，千里岂足劳建除。忆昔僣侈擅一隅，琼宫贝阙妆金珠。穷奢极靡相倾夺，所不可道矧可书。天清地宁圣神出，荡荡一化浑太虚。颓基故址尽荒草，往往狐兔来争居。鱼书虎符若邮传，几人到此图安舒。谭公贤明大国后，宝璞岂肯彫璠玙。拂除荒秽出夷旷，茨茅墩瓦从古初。璧书齐丘俭化论，譬如论海先河渠。千古兴亡一端梦，逍遥巾氅日裕如。有客登亭见施设，笑杀琐琐誇瀛壶。"}