{"id":"544583","title":"大中丞万公伯修以出塞百咏湟中经略诸牍见贻卒业寄怀十六韵时万公复有塞上之行","dynasty":"明","author":"胡应麟","text":"独坐中丞幕，雄飞国士场。双雕白羽箭，万骑绿沉枪。筹筴金城擅，韬钤玉垒扬。举天依大树，略地到扶桑。积甲阴山下，投鞭瀚海傍。受降来紫塞，归附半青羌。属国赓酬丽，中军叙致详。邮筒驰百韵，竿牍报千章。吐握追公旦，吹嘘接孟尝。词流倾陆谢，赋客聚班张。玉屑霏盈坐，金钗俨作行。南楼谈未彻，北府宴频张。筚篥驱前部，琵琶醉后堂。珠帘宵坠月，画戟昼凝霜。相貌图高阁，勋庸勒太常。煌煌三锡命，铁券下明光。"}