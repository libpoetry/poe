{"id":"1196679","title":"柳枝词十首","dynasty":"唐末宋初","author":"徐铉","text":"金马词臣赋小诗，梨园弟子唱新词。君恩还似东风意，先入灵和蜀柳枝。百草千花共待春，绿杨颜色最惊人。天边雨露年年在，上苑芳华岁岁新。长爱龙池二月时，毵毵金线弄春姿。假饶叶落枝空后，更有梨园笛里吹。绿水成文柳带摇，东风初到不鸣条。龙舟欲过偏留恋，万缕轻丝拂御桥。百尺长条婉曲尘，诗题不尽画难真。凭君折向人间种，还似君恩处处春。风暖云开晚照明，翠条深映凤皇城。人间欲识灵和态，听取新词玉管声。醉折垂杨唱柳枝，金城三月走金羁。年年为爱新条好，不觉苍华也似丝。新春花柳竞芳姿，偏爱垂杨拂地枝。天子遍教词客赋，宫中要唱洞箫词。凝碧池头蘸翠涟，凤皇楼畔簇晴烟。新词欲咏知难咏，说与双成入管弦。侍从甘泉与未央，移舟偏要近垂杨。樱桃未绽梅花老，折得柔条百尺长。"}