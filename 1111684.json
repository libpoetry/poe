{"id":"1111684","title":"李仓子长按行偶成四韵奉呈","dynasty":"宋","author":"吴芾","text":"强把州麾楚水东，星轺临按偶相逢。平居已是同闾里，岁晚还来托部封。千里江山多契阔，一樽风月且从容。我将投绂林泉去，拭目公归侍九重。长年踪迹叹西东，此地那知得会逢。老去我将归梓里，时来君合拜芝封。故交零落添新冢，晚景衰颓减旧容。今日尊前休惜醉，回头千里暮山重。"}