{"id":"671172","title":"同唐宜之过枫溪访卞子厚先生","dynasty":"明","author":"魏学洢","text":"故人卧穷巷，泠然护幽独。入门狭于舟，偃蹇数椽屋。梅雨夜来过，床趾秀苜蓿。残书四五卷，石枯毛颖秃。敝榻庋古画，淋漓潇湘竹。中有梅道人，斜枝拖半幅。迎风势掀舞，疑入筼筜谷。稚子发散乱，闽音解呼六。新从武夷来，生小武夷麓。问之了不领，频笑眉纹蹙。"}