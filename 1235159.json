{"id":"1235159","title":"近仁台郎见示樊左司在南台时忆昨五首柯博士苏徵君既为和之天台丁复侨居金陵草莽之臣也不能悉细奎章故事钦睹□皇潜飞之盛犹能记之僣用元韵以寓鼎湖之思云尔","dynasty":"元","author":"丁复","text":"犹记飞龙北上时，从臣鞍马雁差差。凤凰自是巢高阁，蝼蚁何因集下墀。翠辇看花临御苑，彩毫摛藻缀文漪。太平不愿论封禅，自拟元和圣德诗。犹记金陵观稼游，翠霄深处想琼楼。纵横未草三千字，缥缈如瞻十二旒。祇尔丹心驰魏阙，依然白发老沧洲。翠华不复南巡幸，岁岁空来鸿雁秋。犹记御床金织帏，初成宝刹彷丹墀。人间漫道风云会，天上俄闻日月迟。北阙秪今无赐物，南台忆昔有题诗。旧臣总抱乌号泣，丰石还如岘首碑。犹记奎章拥紫薇，五云流彩日扬辉。已颁玉果开春宴，亦赐金莲送夜归。俊逸诗篇凌鲍照，风流人物动崔徽。还怜杜牧《秋娘赋》，色线宁堪补舜衣。犹记华亭驾绿渠，市人还许与欢虞。后来尽备公车选，前识皆知帝者图。相府带围从病沈，酒家祠部属狂俞。邻僧有发惟须醉，夜立霜畦望北枢。"}