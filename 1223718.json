{"id":"1223718","title":"题柯博士画","dynasty":"元","author":"虞集","text":"矶头风急潮水长，蒹葭苍苍系鱼榜。青山一发是江南，白头不归神独往。幽篁绕屋茅覆檐，木叶脱落秋满帘。买鱼沽酒待明月，定是黄州苏子瞻。子瞻文章世希有，谪向江波动星斗。夜投断岸发清啸，栖鹘惊飞怒蛟吼。图中风景偶相似，欣然挥洒春云开。子瞻应是念乡里，还化江东孤鹤来。"}