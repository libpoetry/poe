{"id":"885026","title":"九日与数客登善福院之绝顶晚饮茗饮阁予以病先归赋十二韵","dynasty":"宋","author":"朱槔","text":"风日迫佳节，一川秋意昏。临高分石磴，却立数烟村。楚制随云物，蛮花照酒痕。龙山嗟未久，蓝水想空存。鸿雁频收唳，茱萸几断魂。拍肩寻熟路，登阁换馀樽。钟梵规绳阔，亲朋笑语温。加笾携海峤，闻笛忆乡园。梦记南柯守，兵看左角奔。诗凡羞晋宋，发短任乾坤。汝辈禅心起，今生道眼浑。不知东嶂外，滟滟涌金盆。"}