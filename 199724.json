{"id":"199724","title":"薛郎远以颂为寿句法崛奇读之喜甚赋比为谢","dynasty":"宋代","author":"晁公溯","text":"家藏五世书，不减王铜川。仕宦虽陆沈，文章则蝉联。女归逢其良，辞来亦粲然。胸次龟负图，笔端骥奔泉。生朝远寿我，细字书满笺。手追满澳诗，句法两汉前。念昔昌黎公，尝赋猛虎篇。南纪通古学，已难与并传。况堕牛李中，百代莫洗湔。开尊笑谓妇，举酒属青天。愈也殆我愧，庶几太史迁。更看敞夫人，叅语东厢边。"}