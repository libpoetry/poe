{"id":"1195379","title":"朝邑蔡主簿期不会二首","dynasty":"唐","author":"储光羲","text":"下位日趋走，久之宾会疏。空迟偶词赋，所愧比园庐。朝念池上酌，暮逢林下书。方将固封守，暂欲混畋渔。衰柳隐长路，秋云满太虚。遥遥望左右，日入未回车。日入清风至，知君在西偏。车舆既成列，宾仆复能贤。迢递下墟坂，逍遥看井田。苍山起暮雨，极浦浮长烟。服义大如志，交欢数尽年。宁言十馀里，不见空来还。"}