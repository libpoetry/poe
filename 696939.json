{"id":"696939","title":"赠道士","dynasty":"明","author":"祝允明","text":"龙子遗将海藏方，换除烟火世间肠。三花树顶千秋雪，七宝宫中万杵霜。琼管绿箫通廓落，碧文金检佩琳琅。松门昼掩烟萝合，独在峰头侍紫阳。大道于人自不赊，未须终岁学三车。云开笙鹤延真驭，指绕风雷辟众邪。玄牝谷中金母室，至阳门上玉皇家。悬壶满贮春消息，紫陌任彫千树花。"}