{"id":"806230","title":"高阳台五首 其一","dynasty":"清","author":"李慈铭","text":"绛蜡凝榴，香绵卷絮，满天梅雨初飘。潞水盈盈，故人争趁归桡。客中已自伤摇落，况河梁、抒袂魂消。只相思、月堕空墙，酒醒荒郊。山阴此日真如画，有林霏匝岸，水绿平桥。扇影衣香，蘋风十里吹箫。啼鹃歇后闻啼鴂，怎紧心、不溯江潮。漫登临，夕照金台，冷落前朝。"}