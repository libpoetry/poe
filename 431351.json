{"id":"431351","title":"卢沟桥抗战纪事","dynasty":"近现代","author":"王冷斋","text":"雄峙平西拱极城，中原逐鹿几兵争。而今三路纵横过，南北咽喉一宛平。长虹万丈跨卢沟，胜地流传七百秋。桥上睡狮今渐醒，似知匕首己临头。桥边城外满夷氛，嘶马鸣弦一再闻。况是犬牙交伪境，盘根错节费挥斤。河山寸土属中华，保卫毫釐敢失差。逆料风波终险恶，不教蹈隙与乘瑕。一声刁斗动孤城，报道强邻夜弄兵。月黑星沉烟雾起，时当七夕近三更。报国歼雠正此时，纷纷将士尽登陴。十年我亦曾磨剑，安敢军前后健儿。消息传来待折冲，当时尚冀息狼烽。谁知一勺扬波起，故道夷兵忽失踪。诪张为幻本无根，惯技由来不足论。藏本当年原自匿，诘他松井欲无言。燃犀一照已分明，容忍都因在弭争。得寸翻教思进尺，更凭强力迫开城。挟持左右尽弓刀，谁识书生胆气豪。谈笑头颅拼一掷，馀生早已付鸿毛。谲计俱穷出遁辞，强论旧贯益支离。三年纵得墙东立，堂奥何曾许一窥。脱身单骑纵归来，未格蛮心尚费猜。激励三军坚壁垒，任教强敌也难摧。飞镞漫空动地来，开端战责岂容推。一声霹雳訇然起，无数民居付劫灰。暗影沉沉夜战酣，大刀队里出奇男。霜锋闪处寒倭胆，牧马胡儿不敢南。一局棋争我著先，森田不振更牟田。增兵再调河边旅，依旧逡巡不敢前。岳家军力信难挠，一纸书来欲代庖。我读春秋知大义，大夫绝不论私交。三章约法且言和，令下前锋共止戈。毕竟夷人无信义，撤兵意少缓兵多。我军进退自堂堂，狡敌乘机又跳梁。明去暗来同鼠窃，沙岗杀气尚埋藏。保安小队出填防，孰料中途阻夜郎。三百貔貅来一半，绿沉零落不成行。尔诈如何说我虞，弓刀不放见深图。背盟尽有辞堪藉，莫问残骸究有无。片语阴霾可扫开，一波三折敌迟回。鱼潜鸟散踪难觅，虏众如潮滚滚来。遍野烟尘昼复昏，又看豕突与狼奔。汉旗方指刘家庙，敌骑先驰大井村。热血如汤正沸腾，重闻擐甲益蒸蒸。同声灭此方朝食，背约荆舒合创惩。东倾雉堞北崩墙，血肉长城筑更强。众寡悬殊攻守异，孤城屹立岂寻常。满目创痍困待苏，乞邻将伯赖相扶。失家纵有流亡苦，得粟差无冻馁虞。见危授命分宜然，却敌全凭众志坚。遐迩关情劳慰勉，近来士女远飞笺。睡狮一吼震寰瀛，伐木丁丁见友声。博得同情人共赞，不辞艰险到危城。取义成仁早镂膺，流言何待止金滕。但看三事宣天下，耿耿孤忠已可徵。漫论玉帛换干戈，鬼蜮由来伎俩多。一夕殷雷声彻晓，怎禁临去送秋波。旧约新章数数更，一波未止一波生。寇巢本自来关外，马首如何指北平。冯异精忠终为汉，赵云大义独知刘。男儿卫国同心志，妄效狙公动诡谋。不烦血刃吞长白，四省沉沦剧可哀。旧事已非重演日，图穷匕见战书来。刀光如电吼如雷，抵死拚争寸土回。重叠捷书如雪片，万家爆竹克书台。睢阳大节见遗风，南苑孤军尽守攻。先后捐身差顷刻，千秋奕奕表双忠。投笔军前尽荷枪，莘莘学子武维扬。丹心碧血同千古，是好男儿总国殇。未辟荆榛蜀道艰，三军进退最相关。果然众志成城易，不让神功擘华山。兜牟药物载轻车，感动军心力倍加。履险传书濒九死，急中智计幸无差。血洒长空大地间，寒流衰草尽朱殷。忠魂合傍佳人冢，匹马西风泪欲潸。与城愧未共存亡，人庆更生我独伤。国步方艰应有待，头身终合向沙场。延安振臂起高呼，合力前趋愿执殳。万众一心同御敌，山河保障定无虞。"}