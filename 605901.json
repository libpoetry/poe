{"id":"605901","title":"正学发潜卷为韶州李封君作二首 其二","dynasty":"明","author":"卢龙云","text":"南荒始作相，大业美开元。千载曲江后，谁与并腾骞。丈人初养晦，家学浚其源。地灵若有待，岳降可同论。传经念手泽，贻翼永不谖。郡国徵高等，天路缀鹓鸾。人伦推藻镜，结纫总芳荪。披忠饶启事，时时上帝阍。之子在万里，寤寐怀乡园。显亲重行道，勋烈照乾坤。"}