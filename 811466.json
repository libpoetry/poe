{"id":"811466","title":"兰史为洪银屏校书作红豆图徵诗，为题四绝句","dynasty":"清","author":"丘逢甲","text":"笛里偷声换字工，明珠入掌比玲珑。剧怜生小相思骨，如此情人合姓红。漫夸情种海棠娇，记曲奁边更细描。黑是明眸红别泪，画屏银烛可怜宵。不辞采撷莫抛残，宛转红珠带露圆。生与佳人共南国，羡君长得画中看。隔江遥和海山词，绿叶将阴子在枝。我亦多情更多恨，惜无人与画相思。"}