{"id":"768317","title":"梦横塘 菱","dynasty":"清","author":"龚翔麟","text":"青青恁早，占断塘坳，藕花才好抽叶。峭角铦棱，浑不怕、游鱼偷齧。蟹舍儿童，渔村小妇，夕阳争割。泛鲜船水市，柳担筱筐，长挑去、烟垞末。柔葱剥褪红衣，伴玲珑玉节，除我消渴。伏里先尝，又那待、秋风八月。须剩取、霜前一半，留与轻桡采香妾。就买缸边，炊来橹后，记还家时节。"}