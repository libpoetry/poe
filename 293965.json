{"id":"293965","title":"疏影·牵牛花和君坦韵","dynasty":"现代","author":"张伯驹","text":"早凉透褶，正月痕似洗，梧庭幽洁。冷淡秋花，自整霜容，不逐东风媚春悦。断续寒砧乍寂，珠箔外、疏星未灭。道昨夜、乞巧楼头，簪爱女儿黠。屋角啼残络纬，短篱颤朵朵，凝泪轻撷。子午莲开，夜合香浓，一样芳心清绝。深描浅画谁相赏，却输与、黄华红叶。但露行、未耐朝阳，避面肯招闲蝶。"}