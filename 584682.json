{"id":"584682","title":"戏马台","dynasty":"明","author":"黄衷","text":"少年爱览英雄迹，戏马崇台曾戏剧。空中云鸟眼中来，犹想宋公挥剑戟。吕梁之水何滔滔，汴泗潆洄蹙怒涛。纵观大楚彭城壮，旷望全齐岱岳高。拔地峰峦纷甲马，耸即昂霄低亘野。闾阎子弟兢粗豪，信有淮阴当跨下。嵯峨芒砀夐回龙，万古乾坤气势同。剑佩行吟沽酒市，更登隆准昔歌风。"}