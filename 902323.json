{"id":"902323","title":"醉蓬莱 舟次东山忆西湖旧游","dynasty":"宋","author":"张辑","text":"记澄湖抱练，画舫参差，闹花时节。油壁鸣堤，有障萦屏列。燕草香融，鸦条香浅，似渭城烟雪。急管斜阳，卫娘葱茜，带围寒怯。苏小闲情，绿杨如织，阑槛东边，好山千叠。料得如今，也翠销红歇。何限繁华，春来都付与，数声啼鴂。谩怆羁魂，扁舟买醉，谢公明月。"}