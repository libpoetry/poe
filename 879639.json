{"id":"879639","title":"贺新郎 再韵赋雪","dynasty":"宋","author":"刘学箕","text":"晓听儿曹说。道前村、疏梅莫与，蔽萧缠葛。急与呼童诛剪尽，趁此江天暮雪。唤小艇、渔翁鹤发，凛冽寒风吹酒面，与何人、共泛山阴月。归浩叹，御琴瑟。世寰恍惚山川别。望琼楼、玉宇相映，烂银环合。冰柱雪车新句就，不疗饥肠病骨。奈野鸟、千山飞绝。我笑书生贫亦甚，诵布衾、岁久寒如铁。儿恶卧，踏里裂。"}