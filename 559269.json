{"id":"559269","title":"次止玄先生韵勉孙尔扬","dynasty":"明","author":"林熙春","text":"诸孙幸绕膝，白眉宁几人。人皆矜意气，惟尔最含醇。少小彝伦笃，唯诺更与亲。读书声正噪，摛辟日日心。年来惭潦倒，元宗属望频。入山探二酉，驰骤偶伤神。塞兑堪调息，寡虑可还真。爽口非为宝，伐性酷于秦。拂意人常有，何必转生嗔。清静长生诀，千金尔自珍。"}