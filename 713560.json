{"id":"713560","title":"赠徐处士","dynasty":"明末清初","author":"屈大均","text":"虎生而文炳，凤鷇已五色。天性本自然，岂以文章饰。美才忌轻出，所志非官职。诸葛骋龙光，游步以自适。乱世无全臣，欲仕非其国。四方正云扰，大汉多蟊贼。抚弦复搦矢，不射非无力。荀彧王佐风，从曹至今惜。霜降草乃成，雪深梅始识。与君松柏姿，无苦岁寒逼。何以结久要，艰难事潜德。"}