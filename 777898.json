{"id":"777898","title":"百字令·某君东归索词，因填此阕","dynasty":"清","author":"陈家庆","text":"碧空秋渺，正扬帆东去，奔流浩瀚。十载关河惊倦旅，无限羁怀天半。画阁连云，珠帘卷雨，未信繁华换。滔滔万里，依然形胜天堑。遥想白鹭洲边，龙蟠旧宅，图籍墨花粲。此际归人挥麈坐，珍重丹黄万卷。百战河山，千秋史笔，待写中兴传。结庐他日，留得钟陵一片。"}