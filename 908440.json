{"id":"908440","title":"送晁子西提刑赴召","dynasty":"宋","author":"李流谦","text":"君家如河出昆崙，横贯中国浮乾坤。鼎彝勋绩烂星斗，编简文字垂瑶琨。到海喧豗势愈壮，约束蛟蜃驱鼍鼋。略分涓流溉下土，草木蕃润资其恩。先生绣衣吹霜风，一道生齿关寝飧。人家春园满桃李，随处秋社肥鸡豚。智效一官可能尔，尚于胜处非所论。胸中人物自著眼，伥伥待相嗤彼昏。古人过人本如此，事业自是为根元。我知先生在廊庙，定不碌碌为澄浑。颇恨未识元鲁山，一纸藻藉无媒援。只今相送九天去，风在下矣何轩轩。青云托附可无意，欲儿女语吐复吞。浩歌一曲豁清思，援笔江海蛟龙奔。"}