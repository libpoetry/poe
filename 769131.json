{"id":"769131","title":"将往南湖，秦岵斋先生以长歌赠行。作此奉答，即以留别","dynasty":"清","author":"张问陶","text":"长身饥鹤毛羽修，客心茫茫增百忧。破釜生鱼突无火，贷粟且谒监河侯。买得轻航不盈尺，揭牌自著飘零客。秋霜既下众林羸，一片寒烟压江白。谁擘瑶笺赠远行，草风沙雨怅孤征。文游曾接秦淮海，独谱离歌动别情。先生浩气吞云梦，直以衙官卑屈宋。醉后挥毫墨沈流，湘波岳石争浮动。濯锦坊头贾傅祠，昔年鸿爪亦堪思。长沙九月成衣未，客子秋帆欲挂时。连朝风雨重阳节，醉插茱萸不妨别。新诗笑谢杜陵人，八尺江湖壮行色。濯足行将望八荒，巴陵水驿夜苍苍。回头黄鹤西楼月，秋思离愁满岳阳。"}