{"id":"1228652","title":"忆昔行送李省掾友仁从李龙川平章定寇","dynasty":"元","author":"刘诜","text":"忆昔韩退之，运筹辨幕擒吴儿。蔡城夹道拜丞相，归来却作平淮碑。忆昔于公异，槊头露布从东渭。文章功业相久长，一语精神照天地。凶奸小大虽不同，宾主千载同高风。舳舻白钺航玉虹，劲气欲刬千崆峒。丘夷穴踣九兕毙，溪湮壑倒群蚊穷。莠稂?尽嘉谷在，锄恶树善心元工。城门夜开灯火闹，童哇妇织村无哨。四郊桑麻与天平，弦诵家家施礼教。悬知耆老歌盛德，鍖斧春风馀幼少。章江水满牙旗舞，勾陈横空搥大鼓。杀牛击鲜劳归旅，千斛鹅黄浮瓮醑。相君黄扉君紫府，先生作诗如吉甫。"}