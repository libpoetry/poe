{"id":"1067763","title":"王生以诗见贻次韵答之生视脊中环中实仲父","dynasty":"宋","author":"李彭","text":"渠渠太火门，诸郎盖当世。大匠无弃材，知人亦未易。阿戎两云孙，骎骎遣人畏。难兄江南秀，美比尝托意。歘为修文郎，不作活国士。令弟老数奇，禅寂甘穷悴。时于翰墨场，往往见高致。扬州故时语，弈弈好风气。独识史君颜，周礼秉早岁。背城几借一，问学晚尤粹。相逢且班荆，十事欲九异。何须张女弹，端为建康醉。请抛高门竿，莫反鲁麟袂。花药聘君湖，暄风揽春思。人生行乐耳，馀事栩栩寐。崇兰有国香，宁以不服废。虽无双南金，可报绿绮惠。此岂小物哉，吾言未渠弃。"}