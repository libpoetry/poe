{"id":"1044809","title":"次韵和鞠颜叔游山","dynasty":"宋","author":"沈遘","text":"吏案方无事，朋游出近山。相从得所好，终日有馀闲。弃置形骸外，逍遥宇宙间。谷风吹淅淅，涧水濯潺潺。灌木开云荫，馀花散锦班。轻舆留石步，短棹下湖湾。古寺群峰合，孤洲万竹环。紫鳞惊跃起，白羽倦飞还。对酒忘尘事，临流见病颜。支离真可笑，光景信难攀。且共隤然醉，谁知是闭关。"}