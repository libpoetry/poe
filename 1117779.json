{"id":"1117779","title":"初夏幽居杂赋七首","dynasty":"宋","author":"陆游","text":"雨霁逢初夏，胡床荫绿槐。半酣方嵬峨，假寐忽咍台。小穗闲簪麦，微酸细嚼梅。衰翁不禁老，更著物华催。过尽一春雨，园林气少和。偶然扶楖栗，复尔坐盘陀。小草数行字，残花一曲歌。公卿非傲汝，无奈爱闲何。水际闲将鹤，林间独拥琴。披丛采香草，映树看珍禽。正使居无屋，犹胜突不黔。过春差觉健，处处得幽寻。篱落鱼池北，房栊道院东。水纹藤坐榻，山字素屏风。采药松冈近，投竿荻浦通。悠然搔短发，心事寄冥鸿。曲曲羊肠径，疏疏麂眼篱。渴蜂窥砚水，狂蝶入书帷。一枕轻安梦，数联萧散诗。馀生已过足，不必到期颐。辟地剪蓬蒿，何曾叹作劳。药名寻本草，兰族验离骚。北涧穿篱过，南山出屋高。回头看富贵，何啻一秋毫。修名宁复冀，馀日苦无多。已叹堂堂去，将如寂寂何。编篱护香草，埋盎贮清波。儿戏君无笑，相从且浩歌。"}