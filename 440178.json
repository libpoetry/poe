{"id":"440178","title":"高阳台 庚寅暮春游怀柔见杏花","dynasty":"当代","author":"问云","text":"野霁春阴，香簪翠小，红情漫检芳林。老客京畿，销魂忍驻花深。余酲已伴东风减，况飘茵、惹动孤吟。不堪怜、啼断还听，杜宇遥岑。浮云十载游怀杳，误回汀鹤梦，弄月琴心。茧卜佳期，鱼矶无处招寻。尊前尽趁灵乌去，怅蕣颜，难藉金针。莫裴回、岭上参横，暮羽都沈。"}