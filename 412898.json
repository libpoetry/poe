{"id":"412898","title":"雨夜屋漏屹坐成歌","dynasty":"近现代","author":"张采庵","text":"矮屋黯寒檠，长风送远柝。胡床辗转眠不成，布衾如铁人如蠖。忽闻悴叶声骚骚，月掩同云大雨作。瓦沟琤琮移宫羽，似听轩辕奏清角。郁陶客心久孤迥，天亦有情慰索寞。陡然饥鼠窜空梁，泻溜悬瀑缘壁落。水珠如雪溅人面，掉首推衾惊起跃。匆遽呼僮睡正熟，梦呓喃喃眼漠漠。心忙意乱朱成碧，攘臂移榻喉喘息。深秋一雨酿寒宵，湫地半弓成泽国。彼苍怪有弄人技，使欢使恼浑难识。尽教无语坐终宵，雨意风声正无极。君不见重裘锦罽拥朱门，艳烛华灯明白壁。又不见牛衣马磨有鹄形，蝉腹龟肠呈菜色。吁嗟乎，安得杜陵广厦乐天裘。纵横庇覆天尽头，风寒雨雪同不忧。"}