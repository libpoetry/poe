{"id":"684724","title":"端午日赐观射柳二首","dynasty":"明","author":"王英","text":"凤凰城上驻龙旂，瑞日含光耀紫微。淡荡蒲风初应节，氤氲花气半薰衣。仗前新筑麒麟苑，云外遥开虎豹围。先看圣孙来试马，指麾兵阵合天机。鸣箫伐鼓催飞鞚，列阵行云拥翠华。竞挽雕弓如月满，尽摧杨柳向风斜。因知上将皆猿臂，总道诸军胜虎牙。莫羡天山曾献巧，射生今已静胡沙。"}