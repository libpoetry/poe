{"id":"984008","title":"连宵得雨应祷","dynasty":"宋","author":"袁说友","text":"蜀旱昔流行，皇恩念凋瘵。饥寒乏冬酒，烹剥仰春菜。二麦傥复失，一饱竟安在。当春苦旱乾，甘泽未沾沛。奔走山川灵，翻覆云雨改。连宵建瓴水，万亩轻花穗。如渴饮得泉，如病药得瘥。高原沃清润，热蒸蒙濯洒。只今麦陇收，可以日月待。喜气挂珠玉，词源拥涛濑。自怜忧国愿，窘似生体疥。得此霢霂益，遂入清凉界。容我早归田，怀章东望拜。"}