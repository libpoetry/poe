{"id":"1253014","title":"招隐五首","dynasty":"元末明初","author":"刘基","text":"浮景无根株，逝川不可留。昨日瑶草春，今朝蓬梗秋。鼎食岂不美，酖毒潜戈矛。华轩岂不贵，长路能摧辀。子胥弃吴江，屈原赴湘流。韩彭竟菹醢，萧樊亦累囚。何如张子房，脱屣万户侯。深韬黄石略，去从赤松游。秦皇火六籍，黄绮之商山。汉帝握乾符，羊裘竟不还。古来遁世士，冥心丘壑间。于时苟无用，安事空摧颜。石泉清以芳，白云寒更闲。春蔬杂甘辛，秋果罗青殷。浊酒晚自酌，柴扉昼恒关。啸歌陟崇冈，濯足临潺湲。金马我何荣，羊肠我何艰。鸿鹄翔九霄，邈然不可攀。豫章长千仞，挺生崇崖阴。布叶连青云，交柯蔽层岑。结根岂不固，斤斧将见寻。有柏生石间，屈曲丛灌林。古根齧飞溜，电火焚中心。大不中梁柱，小不堪瑟琴。风霜自摇落，偃蹇独至今。流水千百折，白云三四峰。上有喷壑泉，下有凌霜松。中有一老人，坐啸岩间风。素发垂两肩，朱颜映青瞳。年纪将百龄，容貌如孩童。长跪前致辞，子非列仙翁。笑谓汝孺子，语汝使心通。我生不偶俗，遗身在蒿蓬。结庐白水边，采药青林中。世语我不接，世士我不逢。箪瓢我不忧，轩盖我不崇。自耕足我食，自息安我躬。冥冥绝思虑，默默全和冲。持此摄吾生，仰荷元化功。何必插羽翰，远逐浮丘公。再拜受斯言，廓然如发蒙。投簪谢知己，一去无回踪。有客款我庐，身披紫云袍。鸣驺列前后，从者皆俊髦。坐我蓬筚下，向我谈伊皋。手斡北斗魁，足踏东海鳌。高视六合内，泰山等毫毛。挥袂起谢客，且还饮我醪。醉卧不知晓，衡门塞蓬蒿。"}