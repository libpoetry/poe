{"id":"1055470","title":"彦行和梅诗甚工辄次元韵","dynasty":"宋","author":"李之仪","text":"春风不拣尊前客，未必藜羹输肉食。玲珑点缀移月窟，谁谓吾家最先得。直从去腊约为伴，旦旦相看无倦色。朝披日彩烂迎东，夜插斗杓寒挂北。拟将西子作孤注，对与春工分一掷。又疑妖冶渎清真，子细筹量信难域。发狂不意落纸上，胜句争来共推坼。诸郎独殿语尤老，似欲尘埃剧湔拭。不惟诗社顿光辉，枝上分明过于昔。"}