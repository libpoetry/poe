{"id":"768664","title":"摸鱼子 其一 送人还云间","dynasty":"清","author":"沈皞日","text":"着征衫、初蘋蕙转，短长亭外岐路。人归并带春归也，最是难销离绪。相送处。祇剩得、桥边杨柳迎烟舞。千丝万缕。纵折尽柔条，吹残冶叶，回首黯无语。江南好，一路杏花酥雨。酒帘钓艇遥浦。蒌芽荻笋鲈鱼美，风味故园如许。三泖住。还肯念、天街走马高阳侣。红兰白纻。但月冷帘旌，背灯枕手，曾有梦随去。"}