{"id":"584007","title":"次韵燕泉司空和陶五首 其二 遥情","dynasty":"明","author":"黄衷","text":"淩晨溉嘉木，坐冀晚阴休。物势讵能尔，所期敏佳游。出门亡择侣，凫鹜皆品流。冲怀写未极，延盻导湍鸥。遵野有幽侧，鸣琴在中丘。调高响易绝，皇皇悲寡俦。生平鲜昵合，安得恩可酬。大道匪榛翳，伊人曾到不。昨日忽已暝，来日恐烦忧。遥情复何寄，三益行当求。"}