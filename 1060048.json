{"id":"1060048","title":"复用前韵奉酬梦符学录","dynasty":"宋","author":"周行己","text":"子卿五言法，气格厉劲秋。绵绵武功裔，尚不废箕裘。洒然落妙语，一破万古忧。文章本道德，作者通神谋。惜其命不达，白首犹饭牛。学者愿识面，或比韩荆州。儒冠真误身，未免妻子愁。长安游侠儿，生不辨田畴。儒有不黔突，此辈饫珍羞。左右夹燕赵，出入跨骐骝。富贵即称贤，宁辨清浊流。乃知读万卷，不如持尺矛。斯言虽有激，亦为智者投。古人愿执鞭，如或不可求。君看授业生，已为公与侯。飒然灌园翁，零落守旧丘。"}