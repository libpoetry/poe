{"id":"1114033","title":"立春日龙化道中得家问诸季已挈家渡浙江如剑川又闻江西颇有群盗啸聚遂决意由五羊趋循惠潮阳假道闽中以归偶成三篇时十二月十九日","dynasty":"宋","author":"李纲","text":"东君又换一年春，迎我来从瘴海滨。已觉山川有佳气，更询道路得通津。欲寻勾漏丹砂令，与访罗浮紫府人。清梦相符缘契合，便须脱屣谢埃尘。远信来时岭峤春，浮家已在浙江滨。更传赣水方虞寇，须向闽山与问津。万里归来寻乐土，千岩好去作閒人。干戈未息中原暗，怅望关河胡马尘。川途奔走四回春，海上经年与死滨。子美自怜常作客，长沮应笑是知津。艰危至死无千古，忧患如吾岂两人。往返循环真磨蚁，已将大地等微尘。"}