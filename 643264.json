{"id":"643264","title":"题剡溪书屋","dynasty":"明","author":"胡奎","text":"朝望青山云，夕望剡溪月。我思剡溪人，欲载剡溪雪。笑杀山阴王子猷，一时兴尽回扁舟。早识山中有羊仲，放船也作东吴游。羊家结屋溪南住，正是好山环碧处。门前水涨柳花湾，钓船一夜高于树。阿翁看山不下堂，两儿翩翩如凤凰。大儿才力健，射策登朝行。小儿天姿高，十五工文章。至今双髻亭亭削寒玉，玉带蜿蜒走崖谷。读书声隔碧萝间，夜夜虹光照秋屋。翁今岁晚江上归，有约明年寻剡溪。野航载山不载雪，系在屋东杨柳枝。"}