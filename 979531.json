{"id":"979531","title":"复用前韵呈明略","dynasty":"宋","author":"晁补之","text":"茅焦逆讦磨虎口，何似淳于饮一斗。终军乘传惊汉关，何似富春投组还。天下同心乖出处，岂徒黄白马毛间。鄙夫纷纷烦觖望，负日可堪希国赏。竹林居士亦何营，江花无限老江城。那知桥上驷马宠，能作山间蕙帐荣。兴国寺中四月尾，海棠雪落生红子。呼门日午醉不应，昨夜君恩赐闻喜。君不见卒然佳会高欢难，幸值野王聊一弹。人生歧路易南北，明发云散何由攀。知君未试餐玉法，我亦欲返焦城山。"}