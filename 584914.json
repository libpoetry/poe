{"id":"584914","title":"典试院中杂作五首皆言取士之法而各有所喻焉 其四 洞庭鱼","dynasty":"明","author":"苏仲","text":"渺渺洞庭水，茫茫接天日。有时烟云生，巨宇皆涨郁。中有鱼鳖窝，中有龙蛇窟。网者非一人，钓者非一匹。所喜鲟与鳇，得之为尤物。先以贡至尊，后以输郡邑。斯味固可嘉，不过助甜滑。不若鼋与鼍，所取在皮骨。鼋骨可疗病，痨瘵丸千粒。鼍皮可冒鼓，声震如雷翕。疗病起人死，震鼓兵可集。视彼口腹资，伊功反无及。嗟我网罗人，到手先掇拾。"}