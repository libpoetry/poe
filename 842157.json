{"id":"842157","title":"痴山先生病后神虚，见诸幻象，澄心闭目，听其消歇。非持阮瞻无鬼之论，实抱内心不疚之旨。旦日以告拙巢，为纪其事","dynasty":"清末民国初","author":"曹家达","text":"痴盦抱恙暮未痊，邻火照人愁不眠。诗魔夜半苦相扰，有如蚊虻来仆缘。森然神鬼四隅出，眼中白云飞上天。强挣跏趺幻象出，古佛对面来参禅。忽然古佛作我相，顷刻万态难言传。骤遭此变亦自骇，断以心造心乃坚。收摄神气息骇恫，恬然还我华胥梦。空明那得容光怪，造化小儿敢播弄。君不见古来神奸泡影多，昨日莽操今如何。"}