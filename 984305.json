{"id":"984305","title":"会稽颂 其五","dynasty":"宋","author":"诸葛兴","text":"书畀姒兮力沟洫，民奠居兮勤稼穑。降嬴刘兮言水利，嘉邺渠兮夸郑国。慨元光兮瓠子决，彼鄃封兮河之北。悼一言兮贻时害，诿天事兮非人力。昔越守兮得贤侯，虑远久兮为民谋。镜一湖兮陂万顷，备潴泄兮岁有秋。宁杀身兮利人，抑洙泗兮称仁。嗟后来兮私己，田吾湖兮寖湮。湖之复兮畴继，侯之心兮万世。酌清流兮撷兰芷，奉明荐兮非昵祀。"}