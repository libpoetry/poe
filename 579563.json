{"id":"579563","title":"商妇怨","dynasty":"明","author":"江源","text":"良人射利事远涂，朝商西浙暮东吴。看君亦不甚贫贱，况乃负郭多膏畬。昨日书回向燕赵，燕赵自古多名姝。此姝重钱不重德，明日无钱情郎疏。忆妾嫁君未十载，如何一别成忧虞。去时门前柳初种，如今合抱未回车。寒灯自照见孤影，秋釭坐对羞双凫。妾身微贱任抛弃，堂上白头君念无。"}