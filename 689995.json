{"id":"689995","title":"于景瞻宅赏牡丹花时已过感而有作呈诸公属和","dynasty":"明","author":"张宁","text":"惜花无奈看花迟，孤负春风第一枝。急景最怜将落候，芳心还忆未开时。赏因多病难胜酒，吟到无题别是诗。分付东君好培护，与花先定隔年期。何处相携宴牡丹，年年三月在长安。也知白首联诗坐，不似青春把酒看。罗幛无风香气暖，金盘有露玉容寒。故情不逐韶华改，遍倚斜阳十二阑。"}