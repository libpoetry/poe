{"id":"816152","title":"哭父","dynasty":"清","author":"章甫","text":"惊号无状恨无穷，恸绝椿摧瀛岛东。昨晚春游归大梦，一场春梦一生空。愈呼返魄愈无知，惊报亲朋半信疑。恨却药汤全未奉，枉生养老读书儿。人言坐脱是仙归，无疾而终世所希。哀死慰生都以此，问天搔首是耶非。一方灵几一孤檠，半起幽风半灭明。更苦夜号添母痛，几回泣血忽吞声。灯月无情烂不收，来朝佳节更悲愁。五城若弛金吾禁，魂在诸天何处游。万般惟觉读书珍，回首如闻夜读频。到老不知勤学苦，终身总是学中人。承家十二世儒门，少教儿曹老教孙。翻觉放翁藏本少，检书何止一箱存。航海当年险海隅，盖棺今尽道真儒。也知正寝蒙天报，其奈椎心怙已无。六经都是手亲裁，三箧亡书苦记来。手泽不堪频抚卷，一回朗诵一回哀。每把双闱动辄思，肯因白首坠青云。伤心遗训随流水，空树文坛早冠军。顿尽名心愿已虚，显扬望后又何如。未能禄养荣封典，有子空教读父书。斑斑血洒哭诗章，六十二年胡遽亡。生我靡瞻今已矣，长眠遥在白云乡。"}