{"id":"812656","title":"紫云山途中","dynasty":"清","author":"劳蓉君","text":"重寻归径紫峰西，回首禅关路已迷。出岫云都随足起，衔山日正及肩低。溪桥断处撑双塔，烟树丛中卧一犁。不有阮孚千两屐，那能摩壁尽留题。最爱林皋路几叉，贪看景色屡停车。绕溪屋似鱼鳞细，截道桥如雁齿斜。山远云根疏著树，秋深霜叶艳成花。凌空极目增乡思，千里归来羡暮鸦。"}