{"id":"1112989","title":"与韩子苍别久忽邂逅于临川遭时乱离道旧感叹子苍有诗见赠次韵奉呈二首","dynasty":"宋","author":"张纲","text":"三顾当年尚草庐，南阳谁识卧龙居。舍人自是出世佛，学子犹呼行秘书。视草似闻虚翰苑，追锋看即近郊墟。论思好为苍生计，莫学辛毗谩引裾。随缘到处是吾庐，风雨飘飖敢定居。异县逢君如隔世，七年怪我苦无书。平生出处皆陈迹，大半交游已故墟。愁绝不知尊酒尽，醉归儿女笑牵裾。"}