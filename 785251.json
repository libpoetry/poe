{"id":"785251","title":"凌晨出东门","dynasty":"清","author":"缪公恩","text":"凌晨出东门，春风吹我衣。明霞照远天，怀袖挹清辉。高低林莽间，野冢何垒垒。少老或不齐，贵贱同一归。或者木为薪，或者仆其碑。乃有高明子，慷慨有遐思。思欲乘白云，思欲茹青芝。蓬莱徒妄传，神仙安可期。何如卜林泉，饮啄随所宜。长眺及山颠，高歌溯水湄。于物无所求，生死任天机。乘时爱景光，无为逝者悲。"}