{"id":"433396","title":"兑之以和余读史二诗见示赋答","dynasty":"近现代","author":"黄浚","text":"沧海横流到此身，新亭何地著沾巾。徙辽燕喜翻羁国，行塞公孙岂有人。事急调停思小范，势成枯朽喻孤秦。蓝田不见师东出，屈突摩头语未伦。五年吾久辍南征，子亦高秋卷客旌。谋鼎晖台言夙在，传烽逻堞世方惊。萧娘只合长依姥，日弟真看不让兄。谁举江东属无赖，伤心多事是兰成。"}