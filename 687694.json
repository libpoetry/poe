{"id":"687694","title":"削籍东归留别秣陵诸相知","dynasty":"明","author":"安希范","text":"主圣恩常厚，臣愚分固安。幸蒙宽斧钺，敢复齿衣冠。离思萦千绪，私忧起万端。须知临别泪，不为恋微官。去国心宁恝，思家眼欲穿。虽蒙明主弃，尚得故人怜。惜别泪先堕，临岐袂更牵。殷勤期后会，未卜是何年。十年惭窃禄，一日效愚忠。戆直曾何补，疏狂甘固穷。但令图史足，不愧橐囊空。欲问归田事，斋心祝岁丰。角巾殊不俗，野服雅相宜。故里春将半，归帆去未迟。宁亲时问膳，抱子慰含饴。无限田园乐，长歌陶令辞。"}