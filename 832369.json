{"id":"832369","title":"珍珠帘 灯约阻雨","dynasty":"清末民国初","author":"陈洵","text":"东风漂荡灯如水。红楼望、倦枕恹恹慵起。衾麝惜余熏，熨旧寒醒未。染柳妆梅箫意懒，奈嫩约、黄昏犹记。愁理。问凌波庭户，深深能几。顽老著甚情怀，便良宵花月，多时无味。楚梦总关人，教看春何计。绛蜡流尘轻换尽，况更说、承平歌吹。闲里。恁过眼年光，空余清泪。"}