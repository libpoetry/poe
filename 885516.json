{"id":"885516","title":"次韵胡温升玉甫西野","dynasty":"宋","author":"许月卿","text":"偶为西湖万山出，三省兴中歌四勿。中庸公子惠新诗，句里韩筋犹柳骨。文章感慨须和平，能泣鬼神风雨惊。和声似鸣国家盛，送东野序序文鸣。西野文鸣东野法，积中和顺英华发。我诗不作郊岛寒，曾诛莓苔随意踏。谁道杨花本无才，天展湖山图画开。何须更问逋之觅，夜深明月半窗梅。"}