{"id":"814272","title":"临洺关李浦珠送酒抵邯郸赋此寄之","dynasty":"清","author":"周亮工","text":"梨花听熟临洺酒，老友关前抱旧醅。雪里鸿飞莱子国，雨中客梦赵王台。桑田略记三为海，岳柱曾传再作灰。劫后更生能几见，筚门肯为故人开。星河云影澹相连，桃叶依然旧渡边。盲女琵琶天宝事，羁人词赋帝京篇。宁知此会为何夕，剩有新愁入去年。始信情根堪万劫，鹊桥今古不桑田。"}