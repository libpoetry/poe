{"id":"814249","title":"和陈韵兰韵四章","dynasty":"清","author":"周式濂","text":"门外车尘滚滚过，纡青拖紫竟如何。使无枳棘生当路，谁羡神仙在大罗。到岸方知闽海阔，归途尚隔越山多。此身已负苍生望，敢效赓飏赋载歌。逝水年华转眼过，桃源风景近如何。新诗漫咏猱升木，往事空升雉丽罗。白屋贫时居自得，黄粱熟后梦偏多。官民一样悲零落，极目鹏山发浩歌。秋雨秋风日日过，凉宵兀坐奈愁何。唾壶击破铁如意，醉态狂呼金叵罗。家在河梁归未得，身无子女累偏多。他生不种科名草，混迹渔樵任啸歌。惠我春风故旧过，棋枰酒盏订谁何。閒中驹隙无分寸，暗里蛛丝有网罗。古木不堪当道植，清流还是在山多。荷衣蕙带归来日，莫作乌乌叩缶歌。"}