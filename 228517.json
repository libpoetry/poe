{"id":"228517","title":"步虎辱与予游最久其所为诗文仅窥一二未获搴","dynasty":"宋代","author":"杜范","text":"昔君游我里，诸老皆竞爽。今逾三十年，百事一非往。君今来京都，相对各槁项。清灯话畴昔，未语意先惘。橐中剩缃帙，挈来耀书榥。栒虡列群编，金石振逸响。又如春水阔，縠澜敷浩瀁。绣鞶饫耳闻，锦囊惬心赏。今夕亦何夕，尘塞为披敞。吾衰亦久矣，欲勉不可强。尚主诸老言，种收购卤莽。雇我困朝饥，羡君富秋穰。何日遂赋归，相从问陇{田亢}。滞穗傥可拾，我亦歌击壤。"}