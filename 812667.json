{"id":"812667","title":"纪变绝句","dynasty":"清","author":"吴子光","text":"昆池劫火到东瀛，班马中宵似有声。十万黄巾低首拜，前车恐是郑康成。书生俯首入鹅笼，蒿目潢池路不通。留得湘东金管在，好书忠孝绍家风。吴发休论短与长，墨磨盾鼻愿谁偿。九千岁事君知否，太白游踪老夜郎。南风吹律死声闻，甚恶居然近楚氛。一笑请缨羁阙下，更无人学汉终军。"}