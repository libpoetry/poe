{"id":"468232","title":"海昌筑城行","dynasty":"明","author":"谢肃","text":"海昌城，城海浒，屹为钱塘之北户。行人但观形势䧺，焉识居民徭役苦。吾闻后民初，省檄连夜下。谓非筑高城，无以保宁宇。尔民不敢康，服劳向官府。东城树羽旗，西城伐鼛鼓。千夫凿山石，万夫救海土。日未出，已登埤，日既入，犹削屡。筑得周遭百雉完，临平山木半为杵。天公有眼不下顾，堕尔新城旬日雨。城堕亦何害，王事终靡盐。城官来校工勤在赏慢工怒，程期既毕民按堵。浙河之西城似虎，城外妖狐应慄股，城中编氓谁敢侮。君不见王师昔南来，奋击如霆雷，高墉绝垒俱擘开。乃知设险不足倚，以德为藩坚莫摧。呜呼海昌之城城新作，落日重门闻击柝。"}