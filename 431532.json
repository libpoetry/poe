{"id":"431532","title":"木兰花慢","dynasty":"近现代","author":"卢前","text":"过关人怪问，此老父，是耶非。想生是英豪，死为雄鬼，不愧神只。当时事，今未见，但窥江、湖马疾如飞。只道和戎无奈，偷营有计谁奇。书生咄咄泪沾衣。报国愿终违。对江上安亭，堂中素屦，墓草离离。知己若逢地下，说人间、近事更堪悲。约与使君明日，虔诚先拜灵祠。阿黄吾弟畜，一掉臂，出南州。算同学少年，轩眉怒目，肥马轻裘。登高处，谁识汝，只眼中、无物是曹刘。风景未殊异代，山川早染新愁。消忧。且上酒家楼。好句弟先酬。待说与村佣，留题素壁，莫便归休。海隅有人问我，道近来、狂饮尚如牛。何事令吾能喜，除非日落东头。"}