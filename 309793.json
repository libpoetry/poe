{"id":"309793","title":"二郎神·用徐干臣韵，贻朱蕴华居士。析津之别，盖三十年矣","dynasty":"现代","author":"赵尊岳","text":"白河夜色，浣素魄画帘如影。记兽炭微薰，兰煎徐度，宵来银屏怯冷。不分蓬壶三山远，待熨帖文园多病。还懊恼强排，欢娱初遣，蒂开双镜。谁省。马蹄雁字，前尘消凝。数屈指从头，天涯千劫，轻换人间醉醒。纵许相逢，再回羲驭，难挽逝波光景。徒怅望，槛外云低雾湿，鹭闲帆静。"}