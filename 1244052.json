{"id":"1244052","title":"题刘文周愚直斋","dynasty":"元末明初","author":"郭钰","text":"先生结屋龙湖上，大书愚直悬斋榜。松风夜挟秋声高，山雨晴添湖水长。一窗灯火闻书声，洞视太古凝幽情。商周以前足人物，仪秦而下非功名。古人今人各如此，先生意向知何似。高风谁学柳士师，夜雨闭门鲁男子。先生长笑心自閒，葛巾草服开松关。宝珠光燄照云水，好诗题遍龙湖山。我游梁楚号狂客，饮酒呼卢都不择。凤兮凤兮歌思哀，老去人间拘小节。甚欲相从读旧书，何时下榻容安居。是是非非吐心胆，先生真是古之愚。"}