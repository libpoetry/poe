{"id":"770875","title":"南浦三首 其二","dynasty":"清","author":"王时翔","text":"雪霰冷芸斋，正悠扬半空，浑似飞絮。卯酒注盈觞，浇不了、堆肠万千离绪。黯然魂断，未分早作临分语。不知解缆张帆日，怎忍听歌南浦。回思二载书窗，共展卷烧灯，吟风坐雨。臭味已如兰，交情重、更指青松相许。王程渐迫，姓名悔入招贤谱。异时纵有鹓鸾伴，谁是今时俦侣。"}