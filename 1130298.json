{"id":"1130298","title":"次韵周达道运句二首","dynasty":"宋","author":"释德洪","text":"问人欲买山，便应知官情。诗眼艳秋水，袖手望空青。家蓄不贪宝，寸田常自耕。永怀柴桑归，悠然见真诚。不甘口腹累，折腰求乳腥。偶题五字句，醉墨半攲倾。麒麟入图画，鼎彝书姓名。何如瘿瓢中，独酌郎官清。鸟啼春寂寂，院静花冥冥。悬知睡足处，衾暖纸窗明。朱门连大藩，知是故人宅。登门一笑欢，忘其身是客。丛林断岸西，聚落一水隔。欲知往来数，鸡犬亦相识。人情改朝夕，世议苦迫窄。公辈月轮高，不涴浊流色。拨书卧清晓，井汲闻馀滴。职严宾谒少，境静意自适。嗟余眷闾里，边风马嘶北。公贤义当亲，此外吾何择。瘴痾苏昼簟，小寝喧鼻息。梦惊哦公诗，清欢洗岑寂。"}