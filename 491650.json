{"id":"491650","title":"题马元善所藏松庵墨菊歌","dynasty":"明","author":"刘崧","text":"松庵道人写墨菊，幽兴宛在山岩中。轩然苍石立苔藓，枝叶掩冉生秋风。石傍扶疏出三本，土润根肥气深稳。彤霞匝地铸黄金，白露漙空湿香粉。马君好古天趣真，昔年省郎吾故人。升堂把酒对图画，使我意与南山亲。君家旧宅龙沙北，荒圃经年归未得。何当斸地种千株，日倚湖亭看秋色。"}