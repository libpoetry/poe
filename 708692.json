{"id":"708692","title":"摸鱼儿 夏日同郎晋飏饮商霖宅","dynasty":"明末清初","author":"沈谦","text":"爱凉风、雨声拦截，披襟坐对林樾。倚亭况有萧萧竹，烟里海榴如血。壶漫挈。银烛下、玉盘瓜果堆红雪。蝉声带咽。恁萧瑟如秋，垂垂珠露，何处有炎熟。无穷事，准拟樽前诉说。欲言又恐凄切。鱼肠屈作同心结。安得尽交英杰。谁最劣。君不见、景升儿子皆烟灭。悲歌未阕。人醉月西倾，客中又是，深夜听啼鴂。"}