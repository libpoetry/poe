{"id":"1126759","title":"上陆盐生辰五首","dynasty":"宋","author":"黄公度","text":"拂拂秋风生桂枝，于门何日诞英奇。请看素魄初圆夜，正是奎星呈瑞时。高议曾匡马上翁，声名凛凛尉佗宫。谁知千载经行地，犹有云来绍祖风。嘉谟合补三公衮，馀事聊分八使车。想得忠勤彻旒冕，天涯洗眼看徵书。名家诗礼有诸郎，飞入南宫鸿雁行。不向人前称阀阅，要须仙桂五枝芳。可但人间五福全，飘飘真是地行仙。摩娑铜狄成追忆，游戏尘寰五百年。"}