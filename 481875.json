{"id":"481875","title":"书香山九老图","dynasty":"明","author":"王恭","text":"唐家名臣白居易，暮年脱略青云器。抗节羞趋当路门，拂衣起谢人间事。以兹疏散爱香山，洛下群公亦遂閒。玉堂金马俱残梦，流水孤云同去还。石楼烟树朦胧见，八节回滩泻秋练。云衣落落古松姿，鹤发皤皤冻梨面。人生宦达应如此，岂必浮名絓青史。楚国三生少见机，竹林七子徒为尔。名遂身閒古所稀，洛阳山水又清晖。青山何处无佳赏，白首湮沈空布衣。"}