{"id":"1105225","title":"虞美人","dynasty":"宋","author":"方千里","text":"花台响彻歌声暖。白日林中短。春心摇荡客魂消。搓粉揉香排比、一团娇。重来犹自寻芳径。吹鬓东风影。步金莲处绿苔封。不见彩云双袖、舞惊鸿。高楼远阁花飞遍。急雨捎池面。翛翛杨柳不知门。多少乱莺啼处、暮烟昏。银钩小字题芳絮。宛转回文语。可怜单枕梦行云。肠断江南千里、未归人。"}