{"id":"281388","title":"十宜楼夜集作","dynasty":"现代","author":"林朝崧","text":"不饮鹿溪水，弹指俄三秋。鹿溪多诗人，云集十宜楼。平生与我好，夺帜骚坛游。相思命驾访，岂惮道里悠。主人今陈遵，爱客投辖留。别情未及叙，满案罗珍羞。嘉宾联袂至，入座偕应刘。洪生老祭酒，最初交契投。文笔雄绝岛，万物困雕搜。赠我锦绣篇，高唱不可酬。席罢复纵谈，煮茗南窗幽。焚香读古书，披图看地球。方今东西帝，争长挥戈矛。海天风鹤时，雅会宁易求。诸君舞长剑，余欲歌箜篌。时事日以非，天道与群酋。东北望绿江，遥遥战云浮。角上斗蛮触，中华一蜗牛。城火及池鱼，此事可隐忧。六鳌负员峤，久沉弱水流。窃恐卖卢龙，更有一田畴。谋臣空满朝，未闻借箸筹。吾侪亦何为，新亭泣楚囚。两国方用兵，算缗及车舟。入笼鸟虽饥，一饱焉敢谋？但愿昆明灰，莫再飞瀛洲。亲友长相保，无事到白头。"}