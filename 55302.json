{"id":"55302","title":"长安杂诗·秦皇并六国","dynasty":"明代","author":"王祎","text":"秦皇并六国，汉武开西方。兵威如雷电，灭戮皆暴强。功成无所欲，但欲年寿长。楼船往东海，仙剂求扶桑。金盘出云表，沆瀣承天浆。盼睐蓬莱药，舕舑瑶池觞。终然乖所觊，日夕徒遑遑。欲火既已炽，反使情内伤。神仙不可得，寿龄亦寻常。我闻古神圣，与天同运行。服食享太和，呼吸调阴阳。跻世为寿域，斯民咸乐康。优游道为体，凋落后三光。曾是弗能效，安得命无疆。坡阤骊山下，零落茂陵旁。至今行路者，伫立为徬徨。崔嵬终南山，形势甚磅礴。西来挟崆峒，东亘联华岳。长云覆重峦，紫翠入寥廓。杞梓产深林，龙蛇蛰幽壑。淑灵之所钟，宜有异人作。如何千载间，踪迹转萧索。姬旦不复生，三代已云邈。后来王佐才，劳我思景略。"}