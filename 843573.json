{"id":"843573","title":"老友浦玉圃兄，以山东知县殁于京邸，旅榇归，囊无常物，忆向日诗酒缱绻，哀其人，悲其遇，作挽诗三章以言情","dynasty":"清末民国初","author":"方仁渊","text":"噩耗惊传废夕餐，西风猎猎雁声寒。文章有价登科易，官吏无钱捧檄难。囊橐已随宦海尽，精神更为簿书残。牛刀才试人琴杳，儿女团团不忍看。昔年曾与武陵游，携手同登李郭舟。雨后共穿三竺屐，月明犹上六桥楼。湖边载酒寻苏小，柳外行吟识马周。一梦蘧然陈迹在，夕阳流水不胜愁。如椽健笔扫千军，稽绍稠人鹤出群。少日襟怀沧海月，频年励志泰山云。故交贫贱犹馀我，老境衰颓更哭君。非是耽吟情不已，菲材曾沐惠风曛。"}