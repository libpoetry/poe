{"id":"1144177","title":"夏景 夏雨生众绿","dynasty":"宋末元初","author":"刘辰翁","text":"入夏可曾晴，阴阴众绿成。但惊春尽去，谁信雨中生。一月须梅润，千林但叶声。荷边蒲猗傩，桑外笋峥嵘。芳草非无恨，新条各向荣。秧田禾似浪，满眼几时平。无人嫌夏雨，众木共欣荣。已办黄梅熟，还将绿叶生。送春无物色，尽日是檐声。处处桑麻长，阴阴桃李成。风翻蒲水白，烟共草天平。山色沈冥久，朝来两黛横。"}