{"id":"400048","title":"齐天乐 寒夜闻歌","dynasty":"民国末当代初","author":"朱庸斋","text":"病骸中酒黄昏后，笙歌乍传别院。被冷惊霜，楼空怯月，悽绝更闻清变。重帘骤捲。正舞困离鸾，翠箫迟按。一片销魂，听来应是后庭怨。人间欢兴未了，向承平偏爱，金缕葱茜。故国繁弦，天涯倦客，消得醉时肠断。青衫泪满。尚依约声声，和将更箭。送入行云，梦痕谁为浣。"}