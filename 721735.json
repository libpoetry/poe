{"id":"721735","title":"寿两广制府吴公","dynasty":"明末清初","author":"屈大均","text":"三度嘉鱼候，端江鼓棹回。黄冠趋幕府，赤舄在崧台。旨酒知难老，新梅况早开。春风吹燕喜，散作太和来。岁岁来称寿，康公见秀眉。上天平格日，南海至于时。地暖嫌无雪，花寒喜有枝。炎方有公在，春色不教迟。台门枕岳庭，襟带尽沧溟。北斗斟元气，南郊礼寿星。神明归化育，文武得仪刑。作诵多髦士，纷葩勒翠屏。"}