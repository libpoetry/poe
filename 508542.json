{"id":"508542","title":"题张中书子俊画孤舟读书图为吴宗起赋","dynasty":"明","author":"倪谦","text":"昨夜沧江雨初歇，两岸山屏翠烟叠。江空浦极悄无人，但见小舟横一叶。舟人所适非取鱼，危坐船头惟读书。音声琅琅出金石，冯夷起舞鼋鼍趋。兰桡不举随流去，渚北汀南无定处。只知兀兀了残编，不觉亭亭倚高树。知君自是隐者流，孤篷短棹轻王侯。经年对语手中卷，镇日忘机沙上鸥。澹古先生青琐客，挥毫日儤金门直。忽看高兴落江湖，却向烟波写真逸。王摩诘，张志和，画意诗情相荡摩。樵青篷底唤不醒，西塞山前春雨多。"}