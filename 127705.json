{"id":"127705","title":"念奴娇·烘帘昼暖","dynasty":"宋代","author":"曹勋","text":"烘帘昼暖，正飞花堆锦，风迟烟暮。绿叶成阴春又老，甲子谁能重数。梅已青圆，雪深犹记，曾拈疏枝否。须知物外，这些光景常驻。闻道江水东头，同门相过，不作儿女语。醉墨凌波歌数阕，心迹都忘逆旅。胸次扶摇，壶中光景，肯与人同趣。栖尘功就，浩然俱待飞去。"}