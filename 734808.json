{"id":"734808","title":"春日泛湖登孤山","dynasty":"清","author":"叶燮","text":"晓策遵兰渚，挈侣扬方舟。舟行溯晨凫，偕我翔中洲。轻阴散浮屿，澄漪碎孤丘。幽怀戛世虑，冥契惓前修。褰衣度石濑，摄袂凭山楼。荒祠临回波，磴道折渟流。绪风摇丛绿，薄阳感鸣鸠。遥渚蒲渐生，周涂兰已稠。携我言怀侣，景昔抗志俦。女罗穆修风，梁木邈难求。喟焉理归榜，去矣心迟留。"}