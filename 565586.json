{"id":"565586","title":"二陶赞二首 其一","dynasty":"明","author":"黄省曾","text":"陶潜渊明，浔阳柴桑。宅有五柳，偃息北窗。亲老家贫，自解祭酒。州辟主簿，躬耕不就。刺史檀君，道济□候。梁肉之馈，麾而不受。弦歌彭泽，耻彼折腰。归□来兮，我歌且谣。故人延之，过必停车。留钱二万，悉送酒家。琴无素弦，菊有黄华。义熙为文，年书晋氏。永初以来，唯云甲子。至于元嘉，噫先生逝。"}