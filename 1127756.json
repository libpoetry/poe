{"id":"1127756","title":"庆元六年七月至儋耳问前守之政改元四年罢归八月过封川谒谭史君乃前守也用赋二长韵呈似","dynasty":"宋","author":"曾丰","text":"小诎南游得大观，天函无际碧相环。盘黎错䝤周遭海，亘县绵州诡谲山。自幸赏音毛颖下，相争充数锦囊间。更无可以重收拾，莫怪吾诗今次悭。吾轻瘴海易烟岚，去岁今辰访古儋。壹意良民谁似汉，百年循吏莫如谭。鹗书已费几将上，熊轼犹便再落南。报政不须入郎选，上方濡笔与公簪。"}