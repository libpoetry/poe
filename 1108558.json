{"id":"1108558","title":"重次臞轩韵二首","dynasty":"宋","author":"刘克庄","text":"忆昔抽毫白玉堂，奏篇字字谷年荒。内人久已呼才子，明主今方记寝郎。驽豆未应堪秣骥，鹑笼谁道可容皇。何当雅奏登郊庙，一洗梨园与教坊。潦倒常惭室弗堂，君恩特地与开荒。灵津误作乘槎客，华发羞陪射策郎。金菊歌新赓下鹄，碧梧枝老许栖皇。退臣无路酬天奖，旦旦炉熏祝宝坊。"}