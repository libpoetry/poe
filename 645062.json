{"id":"645062","title":"送杨教授之邵武","dynasty":"明","author":"解缙","text":"昔在匡山下，杏花手自栽。杏花绕天发，先生归去来。归来双阙下，故人满京华。争修荐剡非所欲，东望闽海回云车。铜章四寸郡文学，夏楚不用施方略。诚能动物物皆春，人间无如教官乐。皋比坐拥春风喧，服事弟子来如泉。问咨唯喏皆圣贤，教官之乐不可言，为尔再赋菁莪篇。"}