{"id":"696465","title":"再用韵五首","dynasty":"明","author":"郑真","text":"山河萧飒正秋深，想象谁将粉墨临。形胜万年夸自古，风流三杰数斯今。甘泉欲奏扬雄赋，梁甫新成葛亮吟。客底不禁形影只，剪灯愁坐月庭阴。雅志由来丘壑间，逢人谈笑强形颜。江山路远愁千里，河汉云深怅九关。汉署冯唐宁老去，羌村杜甫定生还。故园消息西风暮，望断瀛洲海上山。落日沧茫海气浮，多情祇欲赋登楼。陶潜久有归田兴，吴札宁忘上国游。玉室金堂夸福地，丹山赤水记明州。同乡漫忆同年友，冠佩锵锵侍主旒。晴山空翠削芙蓉，迤逦长淮百万重。周礼职方烦载牍，汉家汤沐趣行封。文明广被闻弦诵，礼化旁流咏穆雍。亦有沧江千里客，夜看剑气拂苍龙。编年二百鲁春秋，舒卷宁忘楚客愁。圣意可能参笔削，师承聊复记源流。草窗短褐风声透，土屋孤灯雨气浮。富贵自行天所付，珥簪敢望立螭头。"}