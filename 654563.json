{"id":"654563","title":"读西台恸哭记","dynasty":"明","author":"何乔新","text":"北风怒撼龙舟覆，十万貔貅葬鱼腹。庐陵魁辅死燕山，颈血化为原草绿。当时门下多俊材，鸟散云消那敢哭。裂冠毁冕彼何人，俯首穹庐食雠粟。辕门从事抱孤愤，芒屩潜行严濑曲。肯随留叶立新朝，甘与方吴卧空谷。溯风直上千仞台，采采溪毛荐寒渌。歌残楚些招不来，萧瑟寒飙振林木。仰天长恸天亦愁，山鬼惊啼猿踯躅。冬青树下频往还，泪眼摩挲望天目。凤逝龙亡王气消，日暮惊乌止谁屋。褰裳几度濯江浔，尚恐尘污涴吾足。帝曰巫阳汝下招，促驾青虬归玉局。铙歌骑吹世空传，月表未成竟谁续。毅魄虽埋神不没，仙游想在文山麓。相逢握手共欷歔，细论兴亡泪如掬。浮云倏忽风中烛，忠义千年有馀馥。岿然荒冢钓台东，我欲乘风奠醽醁。"}