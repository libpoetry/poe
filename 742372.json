{"id":"742372","title":"早春泛舟西湖用遗山泛舟大明湖韵","dynasty":"清","author":"魏之琇","text":"吴侬不唾西湖水，爱此渟泓三十里。东风吹船向天上，凫雁迎人飞欲起。两堤如带横弯弯，十二画桥连玦环。红楼翠馆天半出，倒影浮动烟波间。晚来系棹西泠渡，油碧香车松柏路。水佩风裳不可要，兰襟柳带愁烟露。孤山梅花别有情，邀我虚亭散余步。夕阳澹澹天悠悠，寒渚无人见双鹭。沈吟往日林逋仙，踪迹吾宗同仲先。草庐入画已千载，我来放歌空叩舷。笺天愿乞烟霞福，小住蓬莱五百年。"}