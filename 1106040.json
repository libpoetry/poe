{"id":"1106040","title":"读真诰","dynasty":"宋","author":"王安中","text":"吾宗桐柏君，冰采极少整。吹笙缑氏山，策辔金庭岭。阿香侍紫清，眉寿亦秀颖。仙门定得仙，道荫及遐永。清娥阿母娇，飞軿来羽野。八龙云篆章，肯向人间写。南真苦论道，声气觉殊下。却携九华妃，共诣修仙者。云林授玉书，妙语真达道。心中剪荆棘，一一种梨枣。琼轩驾灵风，歘下沧浪岛。有待政何妨，众真恶怀抱。"}