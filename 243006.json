{"id":"243006","title":"关山月·戍楼炯炯关山月","dynasty":"宋代","author":"王铚","text":"戍楼炯炯关山月，白首征人数圆缺。关山不隔四时寒，夜夜冷光沙如雪。照破天崖万里心，闺中又是经年别。雁飞唯愿得书归，月下有人魂断绝。闺中月下不胜情，独戍关山更堪说。一时北阙贺书多，万古西戎终不灭。阳和待得活枯荄，东风洗尽征人血。"}