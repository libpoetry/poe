{"id":"665344","title":"少谷山杂兴","dynasty":"明","author":"郑善夫","text":"輶车入城府，不染市道尘。买山水部巷，石壁争嶙峋。嘉果自四时，橘柚及枣榛。树木更茷骪，梅竹逾精神。茆亭覆石上，风月为主宾。芸轩矮且陋，著书掩柴门。褦襶非我朋，心知远见亲。神閒多暇日，棋局见本真。虽居赤县会，每结青山云。鳞鳞十万家，刀锥忘夕昕。兹山岂遥远，烟容自津津。四郊愿宁谧，永作草茅臣。"}