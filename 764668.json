{"id":"764668","title":"醉蓬莱 题赠徐涵之小蓬莱别业","dynasty":"清","author":"毛奇龄","text":"是南州高士，东海名家，西河旧里。茅屋数椽，纵亭台无几。墙外疏桐，檐前蔹蔓，到处成阴翳。人道蓬莱，逍遥散诞，不过如此。堪叹年时，燕齐吴楚，汗漫天涯，倦游知止。一任人间，似桑田海水。家有山妻，门无杂客，架上馀书史。安乐窝成，吾其从老，于是乡矣。"}