{"id":"285927","title":"渡江云·宫墙斜抱处","dynasty":"清代","author":"李慈铭","text":"宫墙斜抱处，盈盈一水，莲叶与天齐。几家楼阁好，隐隐垂帘，偏映绿杨堤。香车满路，怎凌波、怯到湖西。烦唤取、红裙荡桨，窄舫就烟栖。依稀。笙歌小队，翠斝银灯，有鸳鸯能记。谁为拭、盘心露点，铅泪都迷。傍花莫怨汀洲冷，怕秋深难觅红衣。拼醉卧，月明自占鸥矶。"}