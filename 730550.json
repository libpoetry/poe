{"id":"730550","title":"苏祠新楼呈南皮夫子兼柬玉宾叔峤二君","dynasty":"清","author":"毛澄","text":"眉州近城多小山，四围匝作碧玉环。一角微哆放江溜，翠铜古镜磨斑斑。南皮夫子今文伯，尤爱楼居岸轻帻。微澜瘦竹苏家宅，弹指华严涌百尺。褰裳高步鸣琤琮，津亭远鼓闻逢逢。墙竿乱矗只复双，堞外知是玻璃江。蟆颐树色泼浓绿，过江欲西来入窗。窗中有人散巾服，一卷文书映山绿。晨兴江气染画帘，夜静池光照乔木。冷泉判事咤稀有，似此衡文真绝俗。暇日招邀罗众宾，放眼浩荡郊原春。青神去鸟向三峡，白马炊烟连五津。江山如此不尽醉，不见披风台榭成灰尘。胡床坐啸发兴清，城隅落日晚雾横。斯须云破吐娟月，峨眉正与阑干平。银河斜注带檐挂，珠斗错杂和灯明。丽谯角动不言起，得句苍寒出新水。红船绿棹系堂侧，欲泛青蘋拾金鲤。百年草莽那能料，十日嬉娱聊复尔。未识昔时纱縠行，胜事曾否能如此。先生持节秋当归，贱子亦似飞鸿飞。当前好景且莫掷，后来痛饮知为谁。只恨杏花零落满阶尽，空听笛声幽怨邻家吹。径须唤起彭城守，共向楼头著羽衣。"}