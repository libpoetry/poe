{"id":"1104672","title":"大观三年释奠六首 迎神用《凝安》。","dynasty":"宋","author":"郊庙朝会歌辞","text":"仰之弥高，钻之弥坚。于昭斯文，被于万年。峨峨胶庠，神其来止。思款无穷，敢忘于始。生民以来，道莫与京。温良恭俭，惟神惟明。我洁尊罍，陈兹芹藻。言升言旋，式崇斯教。于论鼓钟，于兹西雍。粢盛肥硕，有显其容。其容洋洋，咸瞻像设。币以达诚，歆我明洁。道德渊源，斯文之宗。功名糠秕，素王之风。硕兮斯牲，芬兮斯酒。绥我无疆，与天为久。俨然冠缨，崇然庙庭。百王承祀，涓辰惟丁。于牲于醑，其从予享。与圣为徒，其德不爽。肃庄绅緌，吉蠲牲牺。于皇明祀，荐登惟时。神之来兮，肸蚃之随。神之去兮，休嘉之贻。"}