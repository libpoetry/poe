{"id":"71076","title":"八声甘州·秋日西湖泛舟","dynasty":"元代","author":"张翥","text":"向芙蓉湖上驻兰舟，凄凉胜游稀。但西泠桥外，北山堤畔，残柳依依。追忆莺花旧梦，回首冷烟霏。惟有盟鸥好，时傍人飞。听取红筵象板，尽歌回彩扇，舞换仙衣。正白萍风急，吹雨暗斜晖。空惆怅、离怀未展，更酒边、忍又送将归。江南客、此生心事，只在渔矶。"}