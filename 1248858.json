{"id":"1248858","title":"赵大年鹅图","dynasty":"元末明初","author":"杨维桢","text":"镜湖湖上春波明，湾埼树树鹅黄青。上有金衣弄簧舌，下有红掌浮绣翎。舂锄一白能自好，尚嫌性带鸬鹚腥。眼明见此群鸐鸐，不与匹鸟争春晴。大年笔法如《兰亭》，宛颈个个由天成。艮宫流落二百载，胡贾不厌千金争。却恨会稽内史无此笔，为人辛苦书《黄庭》。"}