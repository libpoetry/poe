{"id":"501127","title":"驾幸狮子山应制","dynasty":"明","author":"陶安","text":"圣皇应天运，出以安民生。拨乱反之正，仁敷臻泰宁。十年天下一刬平，纪年定鼎开神京。城西有山极奇峻，昂昂雄峙长江汀。其山俨若狻猊形，百兽仰伏皆来庭。江流其下赴朝宗，汹涌昕夕弗少停。法驾时幸临，乃以观民风、体民情，匪为逸乐无事而空行。峰峦虎兕奔，波浪虹霓腾。风帆烟舶，商旅互来往。秧畴麦畛，农父方耘耕。云霞舒卷芷杜青，森罗万象皆来呈。重瞳顾盻值晴霁，谓此景界由天成。用赐此山号狮子，昭示坚久无穷名，吁祥麟出㙐凤鸣。四海为一家，于穆皇风清。肇造勤，礼乐兴。顺游豫，恢纲纮。武多牙爪，文诚股肱。登台陋汉高，思士发歌声。乾道复何为，贻谋千万龄。"}