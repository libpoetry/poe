{"id":"1112302","title":"忧阕还台次韵和道卿学士终丧归集贤旧职见寄二首","dynasty":"宋","author":"宋庠","text":"半生多难窜民廛，北阙重来雪履穿。木在沟中宁有间，人从河上更相怜。尘栖绶笥昏馀采，虫食书縢脱故篇。不敢对君重抚臆，孤怀同是一潸然。解籍书林同遇春，茕茕孤影吊穷尘。茂陵久卧添迟思，东观重归有戏宾。争食已惭池鹜饱，忘机更待海鸥亲。懑然末曲何能续，聊志当年并赋人。"}