{"id":"1120578","title":"上平舟杨先生二首","dynasty":"宋","author":"周密","text":"渭川竹千亩，敷翠何森森。谁云冰雪姿，中有春风心。取为昭华管，吹作黄钟音。相期在大雅，一洗哇俚淫。持此阜民物，岂特薰风琴。璞玉至三献，不计刖足悲。冶剑时一鸣，宁免流俗疑。买丝绣平原，聚金铸钟期。至宝不自宝，所贵知音知。何惜五十弦，为君奏声诗。"}