{"id":"405123","title":"浣溪沙·秋兴六首和忼烈，并柬固庵","dynasty":"近现代末当代初","author":"王韶生","text":"惘惘情怀未易捐。辞风落叶亦堪怜。秋花何处觅红嫣。空忆秦楼吹玉管，漫追瑶席坠金钿。霜华如水照窗前。渺渺秋心却付谁。宵来形影整相依。玉阶清怨夜凉时。明月一轮生远思，朱弦三叹失春姿。云罗万里雁孤飞。输与夭桃紫陌游。隐沦何意选青钱。单瓢一勺饱清泉。坐对短檠书数卷，且斟美酒价三千。醒来犹记说华年。燕市秋风忆旧游。侵人霜气夕悲秋。尊前烂缦唱伊州。漫赋秋兰伤沅芷，聊将风月赏南楼。逗人一段是閒愁。目注黄花酒满卮。乍凉天气未寒时。篱间络纬促添衣。叶脱梧桐还自舞，雨残荷芰忒相思。西风披拂弱条垂。秋水澄鲜涤客心。山前红叶点枫林。商声过处渐秋深。齐客苦营三窟计，书生都误五噫吟。更将款曲托瑶琴。"}