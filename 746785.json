{"id":"746785","title":"游仙曲","dynasty":"清","author":"徐大镛","text":"仙人所居在蓬岛，门前一色金明草。玲珑楼阁十二层，层层但见绿云绕。中有雪肤花貌人，手把芙蓉掩翠颦。玉女侍妆环晓镜，青童持帚扫香尘。银屏迤逦开双扇，传声将赴瑶池宴。排空五色驾云车，短尾青龙奔似电。九天謦咳落珠玑，偷看群仙笑语嬉。群仙齐唱春归曲，惊醒游人尚未归。《子夜》清歌歌且舞，天公亦解别离苦。溪头开尽白菊花，春浅春深寂无语。"}