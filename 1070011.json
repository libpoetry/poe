{"id":"1070011","title":"山谷寺","dynasty":"宋","author":"程俱","text":"竺法暨华土，出传骨与书。金仙屹不动，坐使四海趋。山川第一胜，尽为佛者居。葱葱灊之谷，蛟鸾互盘纡。一为飞锡先，方士回云车。顾盼榛楚地，翚檐涌层虚。英灵护泉脉，饮此白足徒。当年盖国众，莫挽碧眼胡。传衣到三叶，此地滋焦枯。异气生杰阁，宸奎动天枢。神龙尽倾向，宝此明月珠。三圣陟帝所，云章久宁渝。馀沾及婆塞，岁复六七夫。堂中老沙门，古态几皇胥。定知黄龙窟，不着点额鱼。门开两山峡，萃然七浮图。沙步对石麓，溪流清且徐。危甍隐深樾，间见碧与朱。朝来雨脚断，云气尚卷舒。悬知磴道滑，一水不复逾。州家有造诣，上马及未晡。"}