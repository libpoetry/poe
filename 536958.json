{"id":"536958","title":"端午日观骑士校艺怀来歌","dynasty":"明","author":"王世贞","text":"五月五日千花晴，怀来川头组练明。乘骢使者出行营，张侯手抚诸干城。?翿小带垂金铃，马耳削立听军声。弯弓技似无甘蝇，满若纤阿霹雳鸣。尾衔飞镝双流星，锦毬揉裂纷紫缨。瞥然鸽起凌空冥，董生剑舞技何精。雪山怒压霜涛崩，须臾突骑鼓不停。降番猬鬣殊狰狞，决骤拟肉中原兵。何来一校驰相迎，恍如云中白角鹰。爪距格格摧秋翎，栏腰师比七尺轻。败马局蹐不能行，掷来猊雏万众惊。问之乃是前董生，黄金凿落珊瑚倾。野夫鲸吸乾沧溟，酒间慷慨涕泪零。漠南咫尺皆王庭，狼牙大纛天纵横，呜呼汝曹慎莫矜。"}