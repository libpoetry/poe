{"id":"823190","title":"百字令","dynasty":"清末近现代初","author":"赵熙","text":"草间偷活，算此心灰尽，历陵枯木。堕地不辰丝样命，一传滑稽谁读。蝜蝂冥顽，琵琶老大，各幻弹棋局。无麟无角，画龙多少蛇足。君有南宋骚心，吴歌昨梦，佼佼争奇服。五百里山青隔县，不断唐衢歌哭。三度蓬莱，千年华表，知我陶家菊。紫裘腰笛，鹤飞愁听仙曲。"}