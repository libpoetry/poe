{"id":"1053493","title":"次韵古上人湖上步月","dynasty":"宋","author":"释道潜","text":"寻常西湖月，云雾多袭明。兹宵实昭晰，似慰诗人情。低昂见列宿，戢曜非光荧。起余二三子，微咏哦新声。杖藜山前去，鸡犬寂不鸣。兰皋宿鹭群，回首时自惊。君看南北山，气象真峥嵘。参差烟树丛，一一含馀清。上人江南秀，邂逅意所倾。夜阑劝复路，浩兴殊未盈。"}