{"id":"1092931","title":"过履道山堂及子潜家方斋","dynasty":"宋","author":"韩淲","text":"尽日苦久旱，凌朝得微凉。悠悠我所思，眇眇天一方。搔首亟盥沐，篮舆上河梁。城阇士如林，进取自行藏。孰甘尺蠖屈，孰羡鸣凤翔。分寸丝忽间，胶扰互奔忙。唶嗟尚何诣，交谊或难忘。山堂兮方斋，城树郁葱苍。岂无尘榻地，茗瀹容细尝。放身易云晚，屋角下残阳。虚明见云风，从君以徜徉。须臾夜色起，片月翻流光。影静理无违，语惬情不伤。相将得岁寒，留目禾黍场。可以饱吃饭，馀事扫秕糠。"}