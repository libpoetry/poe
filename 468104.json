{"id":"468104","title":"过秦淮十二首","dynasty":"当代","author":"裴涛","text":"一地春寒薄似霜，系舟桃渡夜生凉。烟花隔水生荆棘，明月年年过短墙。翩翩谁识薄情郎，半卷书传脂粉香。姓氏何堪君问起，吴门歌舞是侬乡。男儿无国我无家，漂泊春风到水涯。天薄情时人亦薄，六朝烟月未宜车。新传曲院旧时歌，独擅阳阿已未多。谁唱倾城倾国调，至今犹想顾横波。桃花一树照秦淮，逐水逐人皆可哀。如画江山看弈子，绿萝裙下尽尘埃。问君折柳赠何人，绝艳惊才总误身。世上岂无陈卧子，我闻斋里老真真。情人传记可堪疑，刻骨相思说已迟。终未从归终未去，影梅庵里一行诗。江风瑟瑟雨潇潇，吹笛人过长板桥。对坐西窗无语夜，兰花一叶泛春潮。无情人亦有悲欢，南渡传奇忍泪看。扇底桃花春几许，隔江檀板唱偏安。南柯一梦海生尘，独向黄絁寄此身。瘦尽春风灯影里，祗陀庵内看花人。忍死生涯未足乖，已无一事可伤怀。掩门不管春风歇，吹落梨花雪满阶。横塘烟雨潞城风，行迹半生如转蓬。怜我归家空有梦，泠泠月照板桥东。"}