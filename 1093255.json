{"id":"1093255","title":"昌甫以诗谢履常见过因和韵","dynasty":"宋","author":"韩淲","text":"万事新传灯落烬，底许深长并浅近。山空岁暮风雪振，纵得过从浑莫省。符铜节荡元整整，东上西来晨复暝。章泉之居尽虚静，世既相忘心孰竞。失喜故人来问讯，且拥寒炉话吾胜。留连鸡黍夜初定，清旦重言意无尽。意无尽矣我何知，叹者叹而哂者哂。"}