{"id":"707990","title":"洞庭春色 其三 长至晓雪","dynasty":"明末清初","author":"梁清标","text":"律转微阳，日当长至，岁月堪惊。正寒生鸳枕，低垂银蒜，绮窗云暗，斗帐香凝。燕市风光怜暮景，更朝雪纷纷移我情。开帘幕，看檐牙飞絮，阶砌堆琼。追思去年此日，迢递向、水驿江程。早月高湓浦，帆停庐岳，一湾渔火，几点疏星。愁拥孤衾彭蠡晓，但五老遥来天外青。数声欸乃，家山万里，乡梦初醒。"}