{"id":"522846","title":"赠李佥事衢","dynasty":"明","author":"李梦阳","text":"处世寡谐合，营道无贞心。缅邈伯牙弦，叹息谁为音。窃禄匪我志，随风岂能任。所以弃朱绂，穷年卧空林。君子枉荣顾，驷马一何骎。轻盖荫白日，轩车匝庭阴。宴晤及春期，列筵享同襟。目快淑气草，耳聆悦时禽。肴至弗徒归，觞举恨不深。末路校通塞，鉴止无飞沉。托意诚匪殊，在远固宜钦。愿言附松萝，子其断坚金。"}