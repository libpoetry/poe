{"id":"1239518","title":"已卯人日","dynasty":"元末明初","author":"陶宗仪","text":"元日至人日，未有不阴时。甫也昔所云，屡验信弗疑。今岁异常岁，万口称稀奇。一晴连七朝，春气即盎而。轻烟散微暄，丽日流祥晖。溪山逞德色，草木带光辉。羊猪狗鸡利，马牛被郊畿。民物鲜疵疠，禾稼其蕃滋。天子居大宝，念民日孜孜。上帝昭圣心，报锡以雍熙。水旱不为虐，雨风常适宜。四方习礼乐，八表厎清夷。古道曾弗泯，薄俗还可移。赃贪强黠徒，廉正当自持。慈爱抚幼小，孝弟奉期颐。斯理乃必然，蠢尔盖未知。我生头雪白，何幸身见之。但愿饱吃饭，百岁远为期。"}