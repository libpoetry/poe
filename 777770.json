{"id":"777770","title":"石州慢·希明姊东游，眷怀故国，触绪兴悲。既返旧京，来书道念，作此寄之","dynasty":"清","author":"陈家庆","text":"海上行歌，蓬岛赋诗，搴裳高举。羡他破浪乘风，不负频年羁旅。山川信美，祗恐异国飘零，仲宣郁郁终怀土。袖里有乾坤，又飘然归去。延伫。燕云万里，目断锦鳞，渺渺云树。多少閒情，欲说又还无语。风云大陆，梦里起舞闻鸡，抚时我亦愁如许。何日便同游，诉满怀离绪。"}