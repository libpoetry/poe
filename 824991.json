{"id":"824991","title":"梁星海山长招陪广雅尚书两湖书院看桃花","dynasty":"清末近现代初","author":"郑孝胥","text":"斲石治广除，纳湖以为囿。长廊行欲尽，桥影带高霤。回看何冥冥，柳浪覆千甃。绯桃閒深浅，繁丽如展绣。赪颜頩始怒，诞意纵未透。离离弄妍日，烂烂烧春昼。雄堂中劝学，海内郁奔辏。九流百家贯，一破万古陋。宾师得烈士，悬镛待众扣。主人扶僮至，最爱循墙走。鬓丝映花枝，颇似饭颗瘦。相将开水阁，远思发醇酎。拍波起群凫，遮眼拖孤岫。微言引深感，世议安丛诟。树人同树木，时事犹可救。十年才辈出，行与木俱茂。从公且婆娑，河清人自寿。"}