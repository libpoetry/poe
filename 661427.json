{"id":"661427","title":"再叠图茔致思四首 其四 涂岭南窝","dynasty":"明","author":"史鉴","text":"死生昼夜理，在人皆善言。及乎处其际，变色不能前。徬徨顾妻子，事事成悲怜。请看涂岭穴，中有长生天。上书论国忧，志欲除其奸。天人与顺逆，大义何昭然。玉工昩其理，反为和氏愆。营兹以待终，将归要领全。圣皇重直谏，再命居台端。直气不可回，风节故桓桓。容悦亮非欢，忠义素所安。岂如庄列辈，呴呴谈神仙。"}