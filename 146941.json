{"id":"146941","title":"中秋舟次沙律","dynasty":"宋代","author":"黄大受","text":"去年中秋月，照我入桂城。今年中秋月，送我至江陵。桂林二千八百里，城边买船发春水。潇湘六月寒如冰，洞庭湖中秋气生。峡江西来雪波急，片帆带雨烟中湿。胡雁不来芦苇秋，风林淅沥生人愁。反思前年风露好，月入金樽醉将倒。如今飘落千万山，烟波弥漫几时还。露香堂中千百瓮，玉瓶取醉风吹梦。今宵弦管市繁华，灯火沙头一万家。争似诗翁弄江月，微吟不自汲江花。"}