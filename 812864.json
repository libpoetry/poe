{"id":"812864","title":"拟古","dynasty":"清","author":"宋书升","text":"结发为夫妇，两小无猜疑。如何遘不淑，中道相乖离。自君之出矣，不复画蛾眉。思君如蚕茧，日日吐春丝。春丝终有断，妾意无止期。祖道东门外，朝朝设离筵。车饰五香谷，马系七宝鞍。杯盘纷罗列，友朋劝加餐。游子且勿餐，听我取琴弹。不唱《江南好》，但歌《行路难》。前有九折坂，后惟惶恐滩。天地皆荆棘，异乡何由安。一歌《行路难》，主人泪汍澜，再歌《行路难》，游子摧心肝。昔有希夷子，结宇峨嵋颠。未能甘寂寞，谈笑落人间。携有琴在手，星辰罗轸端。此琴非凡乐，中有太平弦。一鼓神人洽，再奏四夷安。众人多嫉忌，掣肘不能弹。抱琴归故庐，中夜坐长叹。"}