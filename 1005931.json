{"id":"1005931","title":"题余文叔山间四时之楼","dynasty":"宋","author":"舒岳祥","text":"轻财好事余文叔，磊落襟期端不俗。外方避地客来多，我亦从君借书屋。屋前曲径绕沦漪，池上高楼新结束。一条碧涧贯虹飞，几片青霞排闼宿。四时自换景自留，是中云月无春秋。家家见山长在眼，处处有山堪起楼。不如此楼能著我，磨墨题诗楼上头。主人之贤乐复乐，青山曾见此客不。"}