{"id":"844707","title":"广和居酒肆已历百年昔日京僚南士所聚也今殊寥落伯絅以余盘桓于斯最久属纪旧闻为赋七绝伯絅书之以贻肆中","dynasty":"清末民国初","author":"夏孙桐","text":"城南雅集忆承平，近局时时隔巷迎。酒肆未随朝市改，梦华元老话东京。听雨楼东萧寺北，蜗庐肇自道光年。公卿小巷常停辙，也作贞元轶事传。阅世青帘漾冷坊，名流几辈醉垆旁。东洲诗老留嘉话，酒债诸孙尚未偿。不将珍错竞肥甘，春笋秋菘味自醰。肉号东坡鱼宋嫂，食单掌故补宣南。市尘不到小庭清，佣保都谙雅客情。丙夜茶香谈转剧，胜他座上管弦声。四十年来万事非，闭关颂酒代餐薇。黄公垆畔重经过，嵇阮徒悲旧侣稀。"}