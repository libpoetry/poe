{"id":"1107353","title":"乌夜啼","dynasty":"宋","author":"卢祖皋","text":"几曲微风按柳，生香暖日蒸花。鸳鸯睡足芳塘晚，新绿小窗纱。尺素难将情绪，嫩罗还试年华。凭高无处寻残梦，春思入琵琶。照水飞禽斗影，舞风小径低花。征鸿排尽相思字，音信落谁家。系恨腰围顿减，禁愁酒力难加。楼高日暮休帘卷，芳草满天涯。柳色津头泫绿，桃花渡口啼红。一春又负西湖醉，离恨雨声中。客袂迢迢西塞，馀寒剪剪东风。谁家拂水飞来燕，惆怅小楼东。段段寒沙浅水，萧萧暮雨孤篷。香罗不共征衫远，砧杵客愁中。别恨慵看杨柳，归期暗数芙蓉。碧梧声到纱窗晓，昨夜几秋风。"}