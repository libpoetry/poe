{"id":"563298","title":"七月既望过圻村访蔡金风适冲寰翁至同登龙山寻幽谷钓台诸胜晚留小酌泛月而归 其三","dynasty":"明","author":"安希范","text":"岩壑饶幽茜，磴道亦萦复。始陟从阴崖，盘旋下阳麓。徘徊丛草间，跫然至容谷。樵人误指径，荆榛多枳足。少傅昔留题，摩藓犹可读。寻幽兴转剧，委蛇血湖澳。钓台忽回望，奇胜更悦巳。高岩似列屏，古洞如夏屋。此地若诛茅，居然可卜筑。"}