{"id":"1041103","title":"得隐直书并闻将之洛阳","dynasty":"宋","author":"刘敞","text":"三月一得书，始知去君远。开缄见无恙，豁达百虑展。秋风催时节，摇落岁向晚。迟迟行旅外，色瘁足更趼。边封鸣狐狸，牙爪贵鹰犬。儒者非所须，弃置自未免。上书报闻罢，试吏何缱绻。虽无小官羞，颇贵有道卷。洛阳雄王都，主簿亦极选。折腰得免否，局促时态浅。"}