{"id":"820587","title":"绮罗香  汤山温泉","dynasty":"清末近现代初","author":"吕碧城","text":"磺爇珠霏，硝炊玉溅，一勺涓涓清泚。泛出桃花，江上鸭先知未。讶冰泮、不待葭吹，试缨浣，闲看浪起。引灵源、小凿娥池，洗脂重见渭流腻。兰汤谁为灌就，也似华清赐浴，山灵溥惠。不许春寒，侵到人间儿女。喜湔肠、痼疾能瘳，问换骨、仙源谁嗣。竞联翩，裙屐风流，證盘铭古意。"}