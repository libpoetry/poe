{"id":"1227291","title":"乌石山天王寺","dynasty":"元","author":"何中","text":"天王小精庐，山角临城闉。古称藩服雄，毕境环相陈。塔影六七枝，瓦缝千万鳞。烟明南台树，潮壮方山津。老僧肯前揖，似余异人人。指点壁间画，修庑行逡巡。观音大自在，维摩妙悲颦。苍然古木阴，寒山砦可亲。版扉几尊者，一一皆风神。老僧太息言，劫馀偶遗珍。从今几年算，此壁终成尘。余笑谓老僧，子意亦良勤。适见俄已失，当悟无还真。"}