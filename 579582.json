{"id":"579582","title":"慕谖卷为李生元玉题","dynasty":"明","author":"江源","text":"慕谖何为作，李生痛而母。忍看身上衣，手线尚如故。怵惕十春雨，悽怆几霜露。念兹罔极恩，哀哀自朝暮。问之何能尔，性孝天所付。嗟彼负米儿，同此寸心苦。之子学方敏，翘足青云路。箕裘绍乃翁，显扬惬心素。勿伤风木悲，勿诵蓼莪赋。此心誓不移，庶几终身慕。"}