{"id":"1077857","title":"蒸栗","dynasty":"宋","author":"李纲","text":"风霜开栗皱，孕此赪虬卵。嘉哉古所贽，饤饾入笾匴。累累紫腰菱，烂烂火蚕茧。甘腴能疗病，炎帝所编纂。幽人夜读书，坐对铜檠短。飕飕石鼎沸，焰焰地炉暖。式将瓦甑炊，剖壳黄玉软。乘饥进五六，腹已果然满。吾尝位将相，日食万钱馔。荒山啖芋栗，自胜太官脔。乃知一饱馀，万品徒过眼。聊持荐杯酒，不假玻瓈盌。忧慨不成眠，夜寒空展转。"}