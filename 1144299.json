{"id":"1144299","title":"春夜雪再用韵","dynasty":"宋末元初","author":"杨公远","text":"东风怒撼树梢鸣，冻住顽云黯不明。兀坐炉边閒侧耳，春虫撩乱扑窗声。向晓披衣更拥衾，略无一事恼胸襟。起来点检窗前雪，地上无多屋上深。诗梦关情草满池，东皇已向岁前归。怪渠杨柳摇金未，底事漫空絮便飞。江梅带雪状模糊，梅雪相逢意不孚。雪逊无香梅逊白，雪消梅现旧头颅。茆檐堆积未消除，仔细观来半尺馀。腊后春前知几白，丰年可卜史官书。琼林玉树竞奢华，老眼光摇眩有花。莫是幻成银色界，楼台胜处梵王家。仙禽洒羽半天飞，疑是归来老令威。妆点江乡堪入画，渔翁披得满蓑衣。数声爆竹入新年，万紫千红信息传。巽二搀先施妙手，花开顷刻更堪怜。一色寰区水墨天，了无尘翳自天然。惜乎官禁瓶无酒，胜赏空辜药玉船。雪霁风犹万窍号，微吟拥鼻袖无羔。一寒如此还风味，和得诗成句法高。"}