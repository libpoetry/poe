{"id":"676649","title":"晨兴","dynasty":"明","author":"王宠","text":"中宵雨冲黑，晨兴慨知秋。空庭曳葛屦，落叶辞梧楸。冥冥白日翳，淰淰玄云浮。鹍鸡划起舞，蟋蟀啸其俦。端居览物化，六御无停辀。悠然眷卒岁，蒙茸思我裘。若华不可折，注目昆崙丘。总发未闻道，忽忽甲子周。赤霄有天骥，穷路多氂牛。古人去我久，日月成阻脩。岂无万里志，蹇足空夷犹。浩歌激宇宙，烈士痛年遒。"}