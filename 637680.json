{"id":"637680","title":"翠渠席上指假山联句","dynasty":"明","author":"祁顺","text":"溪洞斫山骨，斋居宜翠屏。斧痕丹玉润，水气苍苔腥。玲珑蛜螉窝，错落蝌蚪形。猛狞虎豹蹲，偃蹇蛟龙争。藤萝互联络，珠贝纷晶荧。举头见崔嵬，侧耳闻清泠。玄雾欲隐豹，幽谷疑闻莺。樽俎露微黛，帘幕摇空青。三山耸华岳，勺水分沧溟。镇重郁林珍，孤高碣石横。尺地同万里，片云倚千层。长江吞金焦，巨海失蓬瀛。白日迷沧洲，清风来赤城。浅深各异态，浓淡俱有情。风雷战六甲，乾坤开五丁。雄秀不可状，造化难为名。寻幽著屐难，入画挥毫精。佳趣满眉睫，不出门与庭。"}