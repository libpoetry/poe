{"id":"495687","title":"摸鱼儿 春恨","dynasty":"明","author":"陈霆","text":"竟因循、清明过了，依然春恨如旧。落花狼藉重门闭，长是恹恹中酒。从拆手。最苦是、断肠院落黄昏后。风狂雨骤。更燕子无聊，杜鹃有怨，添上个消瘦。寻春约，惆怅参差难就。韩香犹在襟袖。绿阴啼鴂章台路，疏了傍花随柳。还念否。嗟两地、云轻雨薄空回首。音书未有。莫去问鳞鸿，山长水远，知在甚时候。"}