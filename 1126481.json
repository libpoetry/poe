{"id":"1126481","title":"赠仆射侍中刘相公挽词三首","dynasty":"宋","author":"梅尧臣","text":"处外诸侯重，居朝圣主知。妖逢庚子日，梦异武丁时。归椁关山远，凝笳道路悲。欲传千古迹，佐世本无为。古今皆可见，富贵不常存。歌者未离席，吊宾俄在门。朱轮空返辙，绿酒尚盈樽。人事固如此，令名贻后昆。叹此微末迹，见公三十年。贵为天子相，能择大夫贤。东第门阑在，南州陇隧延。立碑思叔子，堕泪岘山前。"}