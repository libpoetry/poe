{"id":"916432","title":"郑工部陜西随军转运","dynasty":"宋","author":"杨亿","text":"西鄙欃枪未扫除，营中慷慨请行初。三军粒食资心计，一月星邮待捷书。宣室喜闻延贾谊，茂陵久叹滞相如。谤言盈箧亲曾见，反间千金计岂疏。遗爱道傍喧竹马，先声塞外慑穹庐。冯唐莫叹淹郎署，博望还忻拥使车。陇右行收万里地，关中坐致九年储。牙筹羽檄皆吾事，才刃飘飘两有馀。"}