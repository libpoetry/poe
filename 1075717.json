{"id":"1075717","title":"登北高峰一首","dynasty":"宋","author":"周紫芝","text":"鼓楫去故里，携孥客东吴。湖山森照耀，鱼鸟相嬉娱。举目见两高，欲上徒嗟吁。人言不可往，无路登云衢。尽力贾馀勇，遂复酬宿逋。白鸟入苍烟，灭没在太虚。晓日沸晹谷，万川纳归墟。海门豁中开，怒涛喧朝晡。尽注百丈江，拱揖朝伍胥。银湖大如许，仅可方覆盂。诸峰如培塿，琐细不足图。寸眸一俯仰，八极无遗馀。第恨苍凉日，悠悠迫悬车。临风一怅惘，言旋戒危涂。"}