{"id":"683910","title":"大宗伯姜公倡诸公祈雨澍应偶成一绝奉览蒙赐迭四章不揣鄙陋辄依韵补上忘其续貂恐蹈蛇足不知群公能遂翕如成此胜事否","dynasty":"明","author":"王世贞","text":"欲将祈雨续祈晴，日日云璈礼上清。自是天公在方寸，占风莫问管先生。拟攀真宰叩阴晴，祗仗清卿彻底清。一望秣陵黄土色，不知新绿为谁生。村村抱耒怨天晴，无奈钟山气转清。可为乖龙眠欲醒，千江鳞甲片时生。"}