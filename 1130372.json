{"id":"1130372","title":"送日本国觉阿金庆二禅人游天台","dynasty":"宋","author":"释慧远","text":"佛子亲从日本来，人天随步叹奇哉。一机拶出金牛舞，千圣当头正眼开。杀人放火大慈悲，禅教俱非道莫齐。平地一声师子吼，释迦弥勒竖降旗。佛子飞帆过海来，好携瓶锡上天台。国师尚有灵踪在，宝塔巍然正面开。达磨西来教外宗，了无言说立全功。单传直指通身眼，谁信从前彻骨穷。"}