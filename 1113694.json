{"id":"1113694","title":"次韵民瞻端礼二首","dynasty":"宋","author":"李处权","text":"枉报新诗锦不如，句中风竹韵萧疏。颇分泾渭甘从子，不较穷通岂病予。避地拟求千日酒，误身何用五车书。谁人与作任公钓，要使东人厌若鱼。春雨既过云未归，春寒屋下人无衣。林如膏沐鹁鸠语，草已怒生胡蝶飞。中原格斗几时定，北叟飘零何所归。我今始悟蘧伯玉，明明四十九年非。"}