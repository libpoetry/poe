{"id":"945691","title":"送道士十二侄归金观","dynasty":"宋","author":"陈著","text":"世道日以漓，人事日以非。吾宗昔昌繁，儒冠森巍巍。时节相会聚，燕笑芳菲菲。迩来岁复岁，存者星晨稀。我今七十九，奄奄一息微。汝亦七十八，缡褷旧羽衣。老我虽待尽，犹与坟墓依。而汝百里外，茕鹤傍孤飞。我非寿彭篯，汝非丁令威。年事已到此，馀生露易晞。后会安可必，欲别增歔欷。相送出门去，溪寒日无辉。我伫汝回首，此意知者希。丁宁且加餐，得健时一归。"}