{"id":"843675","title":"甲寅闰五月七日偕沈琛笙、徐蕴山赴菽庄诗社；夜发芗江，晓至江东桥趋谒黄石斋先生讲堂","dynasty":"清末民国初","author":"许南英","text":"后游从二客，老兴拟东坡。北斗天容净，南山树色多。炎威消酷吏，幻梦冷春婆。酬酒芗江下，回头吊汨罗。江东桥上望，山上邺山堂。道学无馀子，先生有瓣香。艰难丁末造，阅历冷沧桑。偶话前朝事，勾陈勿起芒。"}