{"id":"810563","title":"丽江视事见年岁丰稔汉夷安恬喜赋见志","dynasty":"清","author":"马毓林","text":"鼓角声随弦诵音，西陲武备气严森。经生岂识筹边策，壮士频怀报国心。慷慨有情思倚剑，升平无事欲弹琴。须知镇静方为福，忠信常书座右箴。土诏侏{牜世}未易知，欣看苍赤气恬熙。年丰比户皆篘酒，俗朴沿街尽贸丝。麦饼乳茶留客坐，芦笙铜鼓赛神祠。笑余忝作蛮夷长，无诈无虞两不疑。"}