{"id":"104894","title":"送韩玉汝太傅知洋州","dynasty":"宋代","author":"梅尧臣","text":"春风东来几万里，相送入关如有情。灞陵原边柳条暗，咸阳桥畔桃花明。自古恨别此两处，十千美酒卮璃倾。日落未落车马动，子规滴血壮士惊。行哉使君负胆气，蜀道虽险心常轻。是时门前大桐树，烂漫紫萼啼流莺。弟兄同怀不可见，应亦梦觉嗟远程，太白山前一尺雨，桑下问蚕田问耕。郡城夜开百姓喜，喜从迢递壶浆迎。"}