{"id":"1120749","title":"次韵魏定甫早春题咏五首","dynasty":"宋","author":"周紫芝","text":"腊雪初晴梅欲花，有人闻说鬓如鸦。清诗勾引江南梦，应向今宵还到家。三十六番风未回，微红难倩剪刀裁。魏侯句里有春色，不打凉州花自开。雨后桃花可意红，一川杨柳醉春风。舞衣歌扇重撩理，百尺朱楼烟树中。白头憔悴未归身，羞作须江入社人。自是愁多无好句，不关诗瘦与伤春。柴扉春亦借融和，客少高轩谁肯过。醉里我应惭毕阮，诗中君合是阴何。"}