{"id":"1160847","title":"沁园春 其三","dynasty":"唐","author":"吕岩","text":"诗曲文章，任汝空留，数千万篇。奈日推一日，月推一月。今年不了，又待来年。有限光阴，无涯火院，只恐蹉跎老却贤。贪痴汉，望成家学道，两事双全。凡间，只恋尘缘，又谁信壶中别有天。这道本无情，不亲富贵。不疏贫贱，只要心坚。不在劳神，不须苦行，息虑忘机合自然。长生事，待明公放下，方可相传。"}