{"id":"199928","title":"奉简汤子和","dynasty":"宋代","author":"晁公溯","text":"卫尉女公子，始生在开封。君来谒卫尉，见之文褓中。却后十五载，我乃卧厢东。与君初会面，修髯郁垂胸。席间致大{豆斗}，一举酒辄空。相看每叹息，豪气如元龙。今年凌云下，访我采苹宫。老妻发亦白，岁月犹转蓬。人生能几何，羡此江无穷。家有百壶泉，色作真珠红。饮尽方可归，庐山正春风。"}