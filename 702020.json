{"id":"702020","title":"和黎美周过张乔故居","dynasty":"明","author":"彭日贞","text":"参差柳色弄残阳，门巷萧条细草芳。前度繁华伤逝水，当时梳洗斗新妆。闲愁索寞成孤咏，幽梦模糊傍暖香。朱粉可怜尘土尽，断肠宋玉怨东墙。岂待春归怅鲜欢，短阑恻恻晚风寒。柘枝莫忆生前舞，花蕊偏怜落后看。衣箧有香留簇蝶，镜台无影照孤鸾。道人未破因缘梦，争得闲愁绝不干。"}