{"id":"689216","title":"任洪器草亭四首","dynasty":"明","author":"何景明","text":"蔀薝当午溪云度，花重寒枝阁晓庭。芳草闭门春寂寂，东风吹雨半池青。蔷薇深院无行迹，风到闲门扫绿苔。明月满庭香袭袭，野塘新水藕花开。绕屋南山秋色静，数枝寒菊一篱烟。酒醒读罢秋声赋，风落松梢响石泉。门外水流云自起，雪峰半出草堂西。孤舟欲作山阴梦，月冷梅寒共一溪。"}