{"id":"597627","title":"北平同纪使君谒夷齐庙于孤竹故墟","dynasty":"明","author":"林大春","text":"天造商周际，兴亡代有人。后车号尚父，叩马称逸民。尚父或可继，逸民孰与邻。让国事微细，饿死归其真。岂知身后名，高风激千春。附骥非所料，善报讵所论。孟子尊古圣，孔门曰求仁。嗟哉圣贤心，今古难拟伦。如彼登华岳，诸山空嶙峋。又如泛沧海，百流非通津。予生百世下，上驰千载神。故里询遗庙，夙心仰后尘。看山见薇蕨，随马入荆榛。城郭犹殷旧，清朝祀典新。使君以时至，先后俱称循。有玺始建白，继今名公巡。雅怀节所尚，继治道须因。馀韵兹仍在，移风意更勤。行看懦顽起，坐令习尚淳。峨峨商公文，金石罗秋旻。会须载名笔，重此勒贞珉。"}