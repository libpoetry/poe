{"id":"727161","title":"清思诗五首","dynasty":"南北朝","author":"江淹","text":"赵后未至丽，阴妃非美极。情理傥可论，形有焉足识。帝女在河洲，晦映西海侧。阴阳无定光，杂错千万色。终岁如琼草，红华长翕赩。师旷操雅操，延子聆奇音。玄鹤徒翔舞，清角自浮沉。明琯东南逝，精丝西北临。白云瑶池曲，止使泪淫淫。秋夜紫兰生，湛湛明月光。偃蹇灵芝采，容裔紫华堂。林木不拂盖，淇水宁渐裳。倏忽南江阴，照曜北海阳。从此长往来，万世无感伤。白露滋金瑟，清风荡玉琴。空闺饶远念，虚堂生夜阴。兹夕一何哀，明月没西林。世人重时暮，道士情亦深。愿乘青鸟翼，径出玉山岑。至德不可传，灵龟不可侣。草木还根蒂，精灵归妙理。我学杳冥道，谁能测穷已。须待九转成，终会长沙市。"}