{"id":"1046533","title":"马当山","dynasty":"宋","author":"刘挚","text":"马当天下险，崔嵬大江边。翠碧倚千丈，峭立万仞渊。其背领群岫，其麓汇飞漩。郁葱岩间桂，穷冬华叶鲜。岂无神仙人，缥缈居其巅。猿猱肆健捷，攀跻到云烟。扬帆过其下，瞥若飞鸟然。仰观动精魄，但见揫青天。吾生愧仁智，而于山水便。终日叩舷坐，无暇窥尘编。有嗜固为累，触险不自怜。"}