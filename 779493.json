{"id":"779493","title":"金缕曲 题吴淑芳夫人霜柏慈筠图","dynasty":"清","author":"顾太清","text":"妙手传神似。画图中、雍雍肃肃，端方容止。自是君身有仙骨，福慧双修如此。堪称得、扫眉才子。先世延陵遵古训，守诗书礼乐司中馈。甘淡泊，厌罗绮。虚堂把卷双鬟侍。对芳塘、一泓澄碧，轻阴满地。此际身心清凉甚，兀坐嗒然隐几。数十载、辛勤非易。霜柏慈筠同苦节，感仙人降笔分明示。传佳话，重乡里。"}