{"id":"1170350","title":"醉中赠崔膺","dynasty":"唐","author":"李涉","text":"与君兄弟匡岭故，与君相逢扬子渡。白浪南分吴塞云，绿杨深入隋宫路。隋家文物今虽改，舞馆歌台基尚在。炀帝陵边草木深，汴河流水空归海。古今悠悠人自别，此地繁华终未歇。大道青楼夹翠烟，琼墀绣帐开明月。与君一言两相许，外舍形骸中尔女。扬州歌酒不可追，洛神映箔湘妃语。白马黄金为身置，谁能独羡他人醉。暂到香炉一夕间，能展愁眉百世事。君看白日光如箭，一度别来颜色变。早谋侯印佩腰间，莫遣看花鬓如霰。"}