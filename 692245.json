{"id":"692245","title":"题竹送顾都御史还太康","dynasty":"明","author":"杨士奇","text":"腰佩犀鞶首廌冠，肃将风采振台端。心如明月涵秋水，操比清冰凛夏寒。凤敕五文盘玉玺，龙光千载出金銮。从来嵩洛多耆寿，坐绕琅玕共岁寒。潞渚初晴涨未消，衣冠祖饯出河桥。登名科第踰三纪，奉职京华已四朝。肯以暮龄孤宠禄，永怀幽兴在渔樵。岂知衰疾淹留者，怅望冥鸿不可招。"}