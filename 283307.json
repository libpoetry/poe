{"id":"283307","title":"暗香·画梅，枣华遗墨也。雨甥属题，凄然赋此，依韵拟石帚","dynasty":"现代","author":"姚华","text":"倩春着色。尚压寒弄影，迎人横笛。画了索诗，一纸灯前许雕摘。不算年光似水，空依约研冰调笔。怨落月独秀幽姿，无语接瑶席。京国。夜阒寂。待诉与近怀，旧臆如积。堕钗暗泣。妆阁凄清有人忆。和靖江乡住处，魂梦冷千山笼碧。便讯遍烟共水，也难探得。"}