{"id":"435753","title":"九日读书山用陶诗露凄暄风息气清天旷明为韵赋十诗 其二","dynasty":"金末元初","author":"元好问","text":"山腰抱佛刹，十里望家园。亦有野人居，层崖映柴门。昔我东岩君，曾此避尘喧。林泉留杖屦，岁月归琴尊。翁今为飞仙，过眼几寒暄。苍苍池上柳，青衫见诸孙。疏灯照茅屋，新月入颓垣。依依览陈迹，恻怆不能言。"}