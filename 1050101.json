{"id":"1050101","title":"谢许栖默道士手写黄庭经见寄","dynasty":"宋","author":"郭祥正","text":"与君有前期，共为名山乐。十宿太上家，百骸失尘缚。夜半瞻星辰，离离半空阁。香氲结盖网，华灯焕朱琧。金钟击清霜，远响答玄壑。太霞无别境，洞章自酬酢。君虽潜贱贫，志意在寥廓。暂为处群鸡，曾是横空鹤。一别几何时，又见圆蟾落。长须俄及门，金石重然诺。手写黄庭经，寄我辟邪恶。我方闭空屋，隐几效南郭。为君兴一读，玉液泻河洛。何当结长游，相伴趋恬寞。"}