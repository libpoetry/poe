{"id":"685114","title":"赠吴苕溪侍御","dynasty":"明","author":"王渐逵","text":"守拙卧林浒，负疴卧粤涯。忽逢吾使君，邀我上高台。高台何所有，两祠敞崔嵬。借问达者谁，云是使君开。元公已邈矣，石斋不重来。千秋仰粤人，孰云吾道乖。多谢使君嘉，晨风独徘徊。山居履深僻，感我使君贤。杖屦出江津，良朋亦欣怜。携我上小舟，相饯灵洲边。使君有好怀，坐我松风筵。野性本荒谬，礼义亦多愆。感君得宽恕，因之发狂言。倏言起遐思，令我心烦悁。"}