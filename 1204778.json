{"id":"1204778","title":"沁园春 临清舟中即席，次韩伯高见赠韵","dynasty":"元","author":"许有壬","text":"草木无情，不问寒喧，开时便开。只黄花多事，偏怜隐逸，白头何补，愿避贤才。老友相逢，清谈绝倒，休校刘郎去后栽。尊中物，胜他年千里，漫寄寒梅。神仙合住蓬莱。柰老母思儿忍不回。任耿庄槐老，休为痴梦，梅家酒熟，且浣愁怀。渭北江东，暮云春树，何日扁舟更此来。公知否，便连朝觞咏，能几徘徊。"}