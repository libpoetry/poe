{"id":"308796","title":"眉妩·圣传归邛崃，夜中入梦，用碧山韵","dynasty":"现代","author":"赵熙","text":"正花西星点，树杪鹃声，灯老半窗暝。倦里浑无睡，相逢处，依稀工部祠径。翠苔步稳，诉锦城千万幽恨。画栏响，一角濛濛雨，觉鸳被微冷。人醒沈思音问。又暗移山月，遥挂天镜。风信哀牢转，邛山外，伊人知甚光景。送春路永。算四乡、忙了农正。待消夏峨眉，摇一棹，汉嘉影。"}