{"id":"704950","title":"贺省亭殿下新居兼谢见赠","dynasty":"明","author":"霍与瑕","text":"倚空楼阁众同誇，画栋雕甍接太华。七世藩垣王子宅，万年屏翰帝孙家。竹苞春雨千寻碧，桂树秋风几院花。应有谪仙来受简，落成诗绘满天霞。天孙令望更堪誇，风比清和月比华。两汉旧传为善乐，盛唐谁作大方家。架中长贮三皇典，笔底时开五色花。自愧疏狂承制作，法星堂上灿明霞。"}