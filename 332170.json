{"id":"332170","title":"疏影·黄梅遥和武曾","dynasty":"清代","author":"曹贞吉","text":"春前数点。向水边林下，孤影凌乱。圆磬开时，一抹檀心，明霞晕去还浅。分他崖蜜余甘后，怕金粟、如来窥见。映短篱、初月微昏，迢递暗香门掩。蜂冻寒声细细，偶来觅蕊处，飞入难辨。莫是仙人，泪滴铜盘，幻作此花生面。谁家少妇年年织，织不到、乳莺娇茜。趁夜灯、移近樽前，验取珀光浓淡。"}