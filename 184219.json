{"id":"184219","title":"沌中即事·武昌西南云梦泽","dynasty":"宋代","author":"孙应时","text":"武昌西南云梦泽，水平不动玻璃碧。葭芦莽苍茫暮烟，杨柳萧条带秋色。北接沧浪南洞庭，八九百里荒荒白。一渠纡萦十日行，巧避江涛如过席。平生闻说沌鱼美，满篮不受百钱直。我来涨潦渔者稀，罾纲高悬钓竿掷。苇屋人家绝可怜，欲没未没三四尺。倚树为巢葑作床，剥菱炊菰自朝夕。青裾皂髻长儿女，城市繁华岂曾识。屋头一艇是生涯，丁算未必逃官籍。迢迢客路几叹息，茫茫宇宙何终极。有酒无鱼莫浪愁，独醉月明听吹笛。"}