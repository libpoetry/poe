{"id":"713823","title":"东湖走笔寄詹明府","dynasty":"明末清初","author":"屈大均","text":"东湖水似镜湖水，一片荷花不见天。更有荔支千万树，离离朱实含霞鲜。孔雀衔过水帘去，有时落在美人边。彭洞缤纷洒冰雪，罗浮缥缈飞云烟。主人乃是名吏部，风流日日荡湖船。朝从兰若求支遁，暮向檀槽觅小怜。毕卓已多瓮头酒，山公还有竹林贤。竹林之下谁名饮，兴来我亦清狂甚。醉卧当垆红粉旁，落花无数沾衾枕。长啸一声远寄君，君在浮丘闻不闻。漆园傲吏为蝴蝶，勾漏仙人拥白云。"}