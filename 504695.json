{"id":"504695","title":"送黄子震员外还中原","dynasty":"明","author":"郑潜","text":"去年王师驻河北，使节皇皇照阡陌。秋风连辔入南闽，走也沗为藩幕客。莲花峰前逢驿骑，三山楼上话畴昔。追忆京华曾会面，岂知海峤重相值。积学蟠胸有六韬，开边决胜多全策。檄传江右输忠款，捷报湖南破勍敌。天戈北望剧云霓，铁马南行复疆域。纳叛遄当下两淮，僭封断不容吴国。中兴太尉自天生，工部郎官为时出。南风瀚海波涛稳，千里归心舟楫疾。绿树园林锦荔红，黄云城郭旌旗臼。天涯黎庶具壶浆，力解倒悬君莫惜。"}