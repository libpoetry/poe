{"id":"837622","title":"齐天乐·己未闰七夕","dynasty":"清末民国初","author":"李岳瑞","text":"文波不隔鸳鸯棹，盈盈水声银浦。淡月眉纤，凉云鬓湿，罗袜姗姗微步。添河两度。谢灵鹊今年，告劳酬汝。未信仙家，艳情还被曙鸡妒。人天一例怨别，恨无青鸟使，难寄书素。镜里鸾孤，梁閒燕寂，赢得秋心如许。归飞倦羽。问镌骨鹣愁，汜人知否。后夜相望，更怜风浪阻。"}