{"id":"1125419","title":"同子瞻赋游惠山三首","dynasty":"宋","author":"秦观","text":"辍棹纵幽讨，篮舆入青苍。圆顶相邀迓，旃檀燎深堂。层峦淡如洗，杰阁森欲翔。林芳含雨滋，岫日隔林光。涓涓续清溜，靡靡传幽香。俯仰佳览眺，悠哉身世忘。史君厌机械，所与惟散人。顾惭蒹葭陋，缪倚琼枝新。上干青磝磝，下属白磷磷。洞天不知老，金界无栖尘。缅彼人间世，乌蟾阅青旻。讵得踵三隐，山阿相与邻。楼观相复重，邈然閟深樾。九龙吐清泠，㶁㶁曾未绝。罂缶驰千里，真珠犹不灭。况复从茶仙，兹焉试葵月。岸巾尘想消，散策佳兴发。何以慰遨嬉，操觚继前辙。"}