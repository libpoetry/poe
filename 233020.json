{"id":"233020","title":"温泉·岧峣华清宫","dynasty":"宋代","author":"张舜民","text":"岧峣华清宫，下有温泉水。绣领络千门，玉莲喷九蕊。第一名御汤，第二沐妃子。从上傍诸生，最下列卫士。淙淙三十六，枝分或栉比。每年十月初，仙杖常依此。楼头羯鼓停，殿上霓裳委。尘垢三百年，行人与闾里。忽惊郴岭下，和暖雅相似。祇是远长安，不当人眼底。皇天宅万物，得地即为美。幸免与兴亡，往来常止止。"}