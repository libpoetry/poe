{"id":"432525","title":"杂诗寄林南强四首","dynasty":"近现代","author":"连横","text":"啁啾众鸟沸如雷，想见高冈一凤哀。左倚桂旗右蕙盖，年年清浅看蓬莱。旗鼓骚坛张一军，亦狂亦侠亦温文。诗家别有维摩垒，五字长城待策勋。天地奇文未敢私，几人剽窃几人知。梦梦上帝无言日，跳荡披猖任小儿。仙才已死鬼才殇，剩有悲歌哭楚狂。行尽黄河九千里，濯缨濯足在沧浪。"}