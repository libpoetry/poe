{"id":"685169","title":"杪春同唐金颖寅丈省耕郊外同憩清源洞小酌赋此","dynasty":"明","author":"王猷","text":"干戈犹未起疮痍，又值郊原草绿时。官骑偶缘灵雨出，杖藜因爱石泉移。平畴风起追秧马，野岫春生战茗旗。愿得时和诸讼简，双柑长此听黄鹂。曲磴纡回鸟道垂，平临霄汉俯冯夷。春游渐觉流莺老，东作频催布谷知。欲向云霄生羽翰，且从潭影鉴须眉。降心静向仙翁语，欲采山花插一枝。九十春邀一日閒，与君聊此共跻扳。层城睥睨多临海，村落萧条但向山。醉墨客书苍壁上，采茶人笑白云閒。清商爱听泉声聒，月上丛林未拟还。"}