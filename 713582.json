{"id":"713582","title":"镇海楼","dynasty":"明末清初","author":"屈大均","text":"渺瀰祝融汪，嘘噏鹑火房。房中一都会，番禺为纪纲。二山虽卷石，亦为南岳宗。层楼何穹然，作冠玉山冈。五重若棋累，势与云低昂。屹屹出崇堞，盘基何堂皇。绝地无根株，茎台四相望。虚无若蜃气，含吐朝霞中。日月互穿穴，玲珑贯榑桑。飞榱袅千尺，悬栋森成行。随风或远近，岳立仍中央。神明所凭依，奠我勾蛮疆。楼南何所见，牂牁浮青苍。万里作南渎，崩奔从夜郎。三江汇惊涛，海珠扼其亢。浮沉一地脯，险若三门当。潮汐苦相沓，秋咸水益涨。鱼蟹负阴火，与蚌争胎光。水怪纷往来，一一交精爽。番舶逐鳌呿，倏忽非乘风。帆穿吞舟鱼，自口出中肠。自谓黑山中，安知非溟洋。瑰货所委输，辐辏交三城。小者牛头舶，大者独木樯。我舰空飞云，莫敢与颉颃。纷纷白黑艚，视之犹凫跄。楼北何所见，白云连北邙。蜿蜒自衡岳，孕精岣嵝峰。丹台矗鹤舒，石室开龙骧。菖蒲翳溪路，?簩阴苑墙。韸韸流花水，郁郁扶荔乡。地肥宜畜牧，騊駼与羱羊。鸣箛归紫驼，吹角来黄獐。水草胜朔漠，甘美无盐霜。马食多禾苗，湩乳成酒浆。人头岭已平，沟壑无馀香。白狐既悲啸，黄狐复跳梁。人膏作青燐，白昼迷阴阳。松柏何萧萧，魂魄吹无方。楼东何所见，扶胥祠谷王。海口控虎门，诸蛮多梯航。红毛知荷兰，黑齿惟越裳。战退鬼楼船，白丹幸无伤。人鱼既醉饱，洪波为不扬。断虹一相假，飙然踰零丁。阴墟庙貌尊，黄木牺牷芳。百川争东朝，水帝纷来享。楼西何所见，灵洲砥荡荡。潮来石门辟，郁水喧鱼梁。贪泉曰溃决，滔天谁堤防。仕宦寡廉洁，蹄涔为之殃。一饮丧吾宝，腥臊德以彰。不祥兹盗泉，沛然南海放。生民骨髓尽，为患何时终。楼上何所见，南戍垂精芒。五星东井环，越门蒙馀光。赵佗以偏霸，与汉争雌雄。客星出牵牛，士燮亦奋兴。流人纷依归，苟安免夷创。月食牛女间，刘晟以陨亡。荧惑入南斗，建德丧其邦。南斗越司命，自昔多灾祥。上天苦悬象，占验谁能明。所希老人星，常见吾闺庭。寿光盛秋分，俾我尊母康。再拜向南极，配月如长庚。长庚何依依，为予当丙丁。楼下何所见，南武馀离宫。倔强乃朝汉，朔望兹回翔。老夫反天性，一州安足强。椎髻祗自外，窃据诚何功。苔生呼銮道，草没瘗剑场。木棉拂绮疏，参差连赭桐。枝枝女珊瑚，叶叶山凤凰。粪香越王鸟，衔穗仙人牂。甡甡茂林下，蹲倚当丹床。是为罗浮麓，朱明此潜通。仙灵所窟宅，我来每徜徉。不揖安期生，即拍浮丘公。招手登兹楼，揽执云衣裆。御风复何待，飘飘明将行。"}