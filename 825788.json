{"id":"825788","title":"人日进呈三首 其二","dynasty":"清末近现代初","author":"郑孝胥","text":"我皇实英武，明断由天授。锐意废中官，微行脱狂寇。处约能自宏，知新兼存旧。隐然恢复气，河源出星宿。汉武乃中主，仁义如黼绣。不思戢多欲，汲直岂能救。秦王方十八，龙飞年亦富。苟知矜细行，孰敢议童幼？本朝法至严，极盛难为后。舜禹诚可师，一洗汉唐陋。"}