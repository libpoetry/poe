{"id":"747380","title":"丞相岭","dynasty":"清","author":"陈钟祥","text":"笋将度百盘，摄衣步千仞。岧峣邛笮中，相岭独危峻。小岭矗其南，亦莫敢争胜。坪以长老名，峰固丈人称。谷口兜罗绵，裹衣云气润。积雪半峨嵋，深春犹没胫。雷霆走其下，风雨忽惊迅。不见马蹄迹，但闻人语应。逼仄苔磴滑，确荦石棱硬。日冷旌旗薄，风严戈戟劲。万里赢糇粮，履险心敢吝。遗庙仰崇椒，川岳犹效顺。非但化彼夷，柔怀裕忠信。"}