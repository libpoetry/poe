{"id":"487443","title":"恭谒先世祖荣禄大夫都督公赐茔墓在杭州毛家埠","dynasty":"明","author":"张元凯","text":"吾祖从靖难，功成受虎符。镇越佐五朝，将星东南殂。先皇为悼惜，赐葬兹山隅。屡谕藩臣祭，碑版耀西湖。云仍锡带砺，百世卫姑苏。邈矣七叶孙，赋性一何愚。不能挽强弩，但欲事操觚。历官已廿载，落魄俨腐儒。同侪贝锦张，亲戚从揶揄。何令彼谮人，猴冠而当涂。不望印累累，其如锥也无。仅存三寸舌，终愧七尺躯。偶来此行役，聊复荐萍芜。石人衣薜荔，宿草莽故墟。抚膺一长恸，洒泪柏为枯。悲风起夕阳，愁杀夜啼乌。"}