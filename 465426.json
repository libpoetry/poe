{"id":"465426","title":"满庭芳 和吴镜予中秋词原韵","dynasty":"当代","author":"熊希龄","text":"叶落惊秋，一年容易，可堪老境侵寻。月明如许，人立小桐阴。刚到九分圆处，池塘外，树影萧森。更同照，微尘国土，总总与林林。万家忧乐意，清光写尽，寂不闻音。只嗷嗷待哺，无数饥禽。怎奈湖山歌舞，是间乐，谁解思今。仅留得，满怀孤愤，泽畔有人吟。"}