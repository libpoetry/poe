{"id":"806384","title":"齐天乐五十首 其二十四","dynasty":"清","author":"端木埰","text":"藐孤仙子空凡艳，寒梅那堪同调。国色无尘，天香濯露，璀璨银灯环照。琼姿丽晓。想明月前身，净因修到。独立娟娟，满城朱紫总堪笑。唐宫芳事记取，爱根培净土，种借瑶岛。亭接沉香，衣裁素锦，曲谱霓裳新教。春寒退了。有出浴真妃，雪肤争皎。带笑看来，玉颜相对好。"}