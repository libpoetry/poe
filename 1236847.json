{"id":"1236847","title":"静安八咏 赤乌碑","dynasty":"元","author":"郑元祐","text":"鼋趺螭首立重玄，沦落蛟龙百尺渊。大手似闻皇象笔，老僧空记赤乌年。华飞三阁竟萧条，万木江南一夜凋。独有祯明缨络桧，霜皮剥落气摩霄。名缁神异肯炊沙，钵里蜿蜒喷浪花。漂海不随虾国去，渡江还为老渔赊。东土高僧大梦还，讲经犹刺雨花台。天龙去尽香云散，满地松阴长石苔。东吴内史晋长城，沪渎千年壁垒平。莫向月明悲往事，即令沧海已尘生。涌泉亭子小冰壶，老蚌胎寒露溅珠。只许鲛人弄明月，懒随龙叟泽焦枯。吴淞古渡水如烟，十里芦花雪满天。一苇可航还自许，老僧应不泛虚船。长松钜竹翠敷腴，爽气清含雨露濡。不异茅君主句曲，尚容元结隐猗玗。"}