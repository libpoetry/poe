{"id":"1082729","title":"送愿兄化永嘉 其一","dynasty":"宋","author":"释慧空","text":"秦溪在处皆招提，我此东山为最上。非谓丰庖丽堂宇，于中坐此真导师。如火周空拟则焚，如鼓涂毒闻则死。痴禅眇劣渠得知，但以情疑实相法。我观此会比丘众，一一从其法化生。混而不杂如千光，用而无畏如师子。汝宜于此办肯心，此心一办一切办。善哉遍界尘劳门，悉是东山大智海。"}