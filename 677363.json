{"id":"677363","title":"结客少年场行","dynasty":"明","author":"胡直","text":"赭汗溢金落，骕骦若游龙。手掣红莲剑，腰插宝月弓。左弯连双鹘，右挽殪玄熊。探丸渭桥北，斗鸡平陵东。作使秦罗敷，调笑汉叔通。走马揖司?，停车接上公。从者五陵豪，双控铁花骢。借问谁氏子，云是古侠雄。生小特魁烈，长欲尽西戎。然诺五岳重，意气万夫宗。坐待扫欃枪，宁数贰师功。飞檄传烽火，照灼甘泉宫。天子徵六郡，姓字达宸聪。裂眦闪岩电，怒发指苍穹。慷慨生赤霓，叱咤起刚风。排阵龙队踊，开营虎翼从。饮马瀚海黑，摇纛天山红。既夺休屠祭，复作狼居封。转战阗颜破，移兵昆莫空。震响播八区，英声蜚九重。自非盖世勋，那辨许国忠。凯归报明主，雄名勒景钟。"}