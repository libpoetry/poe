{"id":"695657","title":"郭总戎凯歌","dynasty":"明","author":"林器之","text":"粤峤狼烟接海城，壮猷方叔事专征。握奇陈破黄巾贼，积座星随细柳营。旌旗晓拂瘴烟收，羽檄星驰紫气浮。丛莽于今无狡兔，桃林依旧有耕牛。推毂新兼秉钺恩，蛮方重辟一乾坤。再令青海无传箭，优诏亲留锁北门。偃旗为雨鼓为风，洒扫氛尘净域中。不是清新旧开府，那消兵甲事春农。雄光宝剑倚崆峒，先斩鲸鲵渤海东。正喜分茅嘉异数，应知亩猎旧非熊。"}