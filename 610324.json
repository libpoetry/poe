{"id":"610324","title":"太极图","dynasty":"明","author":"何荆玉","text":"混混本一圈，一圈亦无迹。何者为万声，希之于至寂。何者为万营，依之于共息。太素为之君，八采何曾色。至淡涵在中，五味何曾职。有物未分人，有人未生识。亏却古羲皇，费力加一画。一画既已多，三画如之何。展转相寻六十四，百千亿万从兹起。解散燧人绳，制成仓颉字。字既成，书迭兴。绥柔以道德，服猛以刀兵。野鹿垂裳而戴弁，标枝作邑而分城。尧其咨，舜号泣。禹胼胝，汤战伐。文武拮据周召成，仲尼作经孟轲述。太宝之殿，望夷之宫。水不及收，粟难为舂。殽函会上，马陵道中。前者既如此，后来纷未已。禽兽羞为群，覆载岂包汝。安得圣贤更复生，尽泻银河洗天地。马体中间净一毛，蜗头左角清千里。寂叫嚣，扫尘垢。睐离朱之目，桎工倕之手。掩子野之耳，塞惠施之口。栖虑于恬夷，寄迹于无有。小圈既廓，大圈总空。万川映月，依旧元同。周濂溪，非创始，觅得一圈周易里。明括帝王万代基，空空填作圈中地。默取圣贤六部经，空空涵作圈中意。"}