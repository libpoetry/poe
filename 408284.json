{"id":"408284","title":"梅园","dynasty":"近现代","author":"冯振","text":"惠山之西不十里，名园百亩如画里。映山照水四时花，梅树千株压红紫。参差亭阁间松竹，石路穿林几回曲。秋水芙蓉脸际鲜，春风杨柳眉尖绿。五湖万顷秋波净，对面平铺如宝镜。七十二峰镜面妆，黛螺云鬓相辉映。平时士女来如云，名花照耀青罗裙。角声惊断游人梦，花开花落空缤纷。我来看花花不语，临风亭亭久凝伫。见余别有千种情，付与秋蝉叫悽楚。寒冬岁岁梅花发，林梢一抹飘香雪。缟衣仙子下广寒，风致翩翩总奇绝。行当携酒再来游，举杯更醉花间月。"}