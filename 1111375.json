{"id":"1111375","title":"次韵江民表寄王圣时六首","dynasty":"宋","author":"许景衡","text":"先生脱尘屣，酉室八十年。物态日纷纭，此境长湛然。问道满函丈，孰云无世缘。茫茫天地间，所乐乃一廛。燕坐亦何为，柏子炷炉烟。前辈不可见，吾犹及此老。洒然忘鄙吝，岂复叹枯槁。微言破聋瞽，从之恨不早。况有樗栎年，庶几松柏操。先生为首肯，人人有吾道。我亦斯人徒，鸟兽可同群。隐居岂我意，裋褐老海门。物理有悟会，明镜无尘痕。似闻钓台老，劝饱千里莼。岂为饮啜兴，端念父子亲。谏省坐何事，南迁临岭峤。天命已在我，谁能赋鵩鸟。第怀平生友，坐隔湖海杳。生还桐水上，尺素寓襟抱。鸡黍傥可期，千载有同调。居士不溷俗，已判此生间。钓台经世志，谔谔在朝端。出处固不同，相对即欢颜。乖违限南北，奋迅无羽翰。此心日相见，未应劳永叹。天地吾一气，万物吾一身。纷纷梏形体，末学蔽多闻。二老独超然，早以德为邻。昭昭此心理，千古无故新。寄声发妙蕴，一视世间人。"}