{"id":"543011","title":"升天行","dynasty":"明","author":"胡应麟","text":"九州非我宅，五岳不足居。乘蹻蹑浮云，周览万里馀。朝游昆崙顶，夕息瀛海隅。举头见三山，城阙正逶纡。圆峤耸巨鳌，方壶戴神鱼。西行谒王母，置酒行天厨。灵妃酌金液，玉女吹笙竽。燕乐未及终，飞腾起太虚。骖龙叩玉阙，驾凤翔灵旟。长揖问轩辕，俯身拾帝车。明霞为我佩，素霓为我裾。飘飘谢尘世，万岁同斯须。"}