{"id":"672532","title":"禁体咏雪","dynasty":"明","author":"王云凤","text":"痴云苦雾互依凭，望里乾坤已混凝。默默寒侵烘砚火，濛濛光引读书灯。远飞鸦背添多重，閒倚龙鳞结数层。来欲断时能自续，斜将颓处巧相承。庭前才见平如席，门外俄惊积似陵。屡拂难停僧顶滑，乱呵那怕客须蒸。紫宸动喜朝初放，书省耽吟思正腾。剧赏须临太行野，此游还记昔年曾。"}