{"id":"488960","title":"送某指挥致仕","dynasty":"明","author":"梁兰","text":"有孙袭爵佩银黄，玉剑雕弓任取将。架上素书宜宝爱，囊中紫诰慎珍藏。极知衰老恩荣盛，却喜休閒岁月长。耿耿丹心如皦日，垂垂白发似凝霜。仍怀边地常时逻，尚问羌人早晚降。不拟伏波誇矍铄，但陪角里足徜徉。将车先过金鱼馆，奉几频留绿野堂。邻叟每来催进饭，幕宾相见命持觞。竹枝桃叶供行役，玉树芝兰在坐傍。自古年高能德邵，君今积德寿无疆。"}