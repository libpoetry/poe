{"id":"487432","title":"中秋初度有感二首乙亥 其二","dynasty":"明","author":"张元凯","text":"遄死复何恨，頫仰若有牵。陟岾履宿草，背养已十年。高圹良可营，屡空徒迁延。巢中有三雏，参差齐父肩。无食又无衣，抱影各孑然。久凋王生柏，未见原公阡。何有禽庆约，期了向平缘。咄咄计安出，有泪如流泉。况乃鲜兄弟，焭焭殊可怜。但苦严霜飞，何知华月圆。泌水衡门下，且草子云玄。"}