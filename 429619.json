{"id":"429619","title":"病中以宛邱具茨陵阳三家诗自遣爱其精湛密栗各题长句以寓吾意 其一","dynasty":"近现代","author":"黄浚","text":"宛邱先生愁绝倒，流寓陈墟被花恼。郏山墓掩时兴衰，句法犹传颖滨老。平生屡咏韩干马，凫臆鸾头吟愈好。定知肉山方蒸云，用罕食丰殆自道。秘书一梦近十年，我诵公语常莞然。意车文马赧难继，千载官迹空追妍。苏门师法铅汞泻，岂独高摹玉华瓦。能传吾易味坡言，瘦竹哦诗病秋夜。"}