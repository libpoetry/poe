{"id":"1114297","title":"彦定知县府判池有双莲置酒其上坐客有诗姑以三绝塞责","dynasty":"宋","author":"李弥逊","text":"剪剪高荷舞翠阴，并游湘女驻波心。谁知罗袜无虚步，来听薰风百里琴。倾国从来少并芳，人间那得两巫阳。丹青不解传真态，恐是菱花对晚妆。蕙兰同气犹争长，姚魏齐名各一家。不似优昙照寒水，一茎能现四边花。"}