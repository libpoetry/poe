{"id":"1115814","title":"正月三日宿范氏庄四首","dynasty":"宋","author":"杨万里","text":"开岁又涉三，我征良未休。沙行地一平，百里纵遐眸。景穆物自欣，碛迥情反愁。中田缅云庄，聊复税我辀。追程有底急，行急能至不。三峰从何来，骏奔若鸣驺。当户不忍去，裴回为人留。对之成四友，呼酒与献酬。我醉山自醒，相忘却相求。野践得幽咏，不吐聊自味。健步忽传呼，云有远书至。开缄祗暄凉，此外无一事。奇怀坐消泯，追省宁复记。方驩遽成闷，俗物真败意。山鹊下虚庭，对语含喜气。一笑起振衣，吾心本无滞。酒名忘忧物，未尽酒所长。醉后忘我身，安得忧可忘。我饮初不多，不可无一觞。平生难为酒，甘醴断不尝。要与水争色，仍复菊敌香。气盎春午花，味凛秋旭霜。三杯合自然，一滴诣醉乡。朅来困行役，名酒安可常。甘淡俱不择，芳冽那得将。酒味何必佳，一醉径投床。但令有可饮，不醉亦何妨。山历愁寡天，沙征恨多地。两日行海滨，虽近弥不至。遐瞻道旁堠，我进渠祗退。大风来无隔，午燠皎安避。今夕范氏庄，初觌三峰翠。愈远故绝瑕，不多始足贵。巉然半几出，蹙若一拳细。轻霏澹晚秀，隤照烨春媚。玩久有馀佳，绘苦未必似。今夕勿掩扉，月中对山睡。"}