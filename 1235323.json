{"id":"1235323","title":"次韵呈愚庵禅师二首","dynasty":"元","author":"王畦","text":"竹径初晴屐齿乾，忽闻仙佩下层峦。多君有约同禅榻，老我无心整旧冠。几局文犀敦宿好，数杯浮蚁接清欢。别来湖水添新绿，应理丝纶坐钓滩。兰若深居昼掩扉，任教湖海仰光辉。窗前蕉绿兼云润，庭下榴红映日晞。石鼎香凝翻贝叶，竹炉汤沸煮山薇。独怜咫尺频相过，时策青藜步月归。"}