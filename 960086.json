{"id":"960086","title":"水调歌头 其四 为张敬夫直阁寿","dynasty":"宋","author":"侯寘","text":"天地孕冲气，霜雪实嘉平。粹然经世材具，应为圣时生。妙处为仁受用。颠倒纵横无壅。一笑泮春冰。袖手无一语，四海已倾情。紫岩老，游戏事，悟诚明。当年夷夏高仰，玉振更金声。家有渊骞高第。可但闻诗闻礼。衣钵要相承。周扆绚馀彩，商鼎味新羹。"}