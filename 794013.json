{"id":"794013","title":"咏史三十一首 其二十","dynasty":"清","author":"黄毓祺","text":"谁最平峻功，共推陶士行。砥柱咸和閒，敛膝无攲倾。朝暮运百甓，习劳惜分阴。木屑暨竹头，综理纤悉能。赫然生八翼，乘风上天门。每思折翼梦，满盛惧不胜。明鉴似魏武，忠顺似孔明。投袂歼跋扈，咄嗟定江陵。默也杀方州，用为方州尊。向令害宰相，宰相亦所应。贻书王茂宏，俊快尤绝伦。第就入讨峻，未若温太真。赴难死同仇，宁以疆场分。进如石投卵，切齿恨稍伸。若复召兵返，是败于几成。征西深感悟，戎衣辄兼程。石头欲西归，旋踵与祸邻。譬如骑猛虎，中下不并存。义旗将回指，慎毋撄众心。征西愈感悟，分米饷峤军。未功先拜官，骠骑命敢闻。洒泣誓登舟，臣等受国恩。济则与同祚，不济当死身。大书峤似侃，一字皎日星。前此闻敦谋，谬为恭且勤。盛称钱世仪，满腹皆精神。饯别起行酒，凤饮未及唇。手版坠其帻，阳醉加色声。京尹无后言，安坐□讨敦。最初诣建康，特遣繇刘琨。晋祚虽云衰，天命犹未更。我整河朔师，江南惟赖卿。劝进岂细故，胜任非他人。不忠故非孝，灿灿在孝经。既至苦请归，亦念慈母恩。世梗道途涩，梓宫稽奉迎。绝裾遂永诀，此恨何时平。"}