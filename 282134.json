{"id":"282134","title":"寿楼春·题项子京象","dynasty":"现代","author":"金兆蕃","text":"嗟烟云微茫。忽披图展对，风度清扬。想见嬉春裙屐，饯秋笙簧。宾满坐，诗盈囊。是我州乌衣诸王。漫玉烬沈檀，珠拈宝槵，残迹在江乡。沧波浅，名山藏。问缃尘锦贉，书阙诗亡。剩有乌丝题字，紫泥钤章。清閟阁，归来堂。后世名金陀同芳。倘临睨桃津，尚书赐庄秋草荒。"}