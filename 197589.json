{"id":"197589","title":"挽歌·北风北风兮岁律告终","dynasty":"宋代","author":"王柏","text":"北风北风兮岁律告终，岂惟岁律兮嗟世道之益穷。有美君子兮，非斯世之人物。有古人之风兮，有无我之德。我亦何知兮，托先世之余契。两书相劳苦兮，蔼然敬爱之意。迹虽疏兮此心不忘，死生契阔兮怅十二里之高冈。歌薤露之卒章兮，有泪滂滂。"}