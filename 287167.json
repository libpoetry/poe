{"id":"287167","title":"过焦山门·海门峙江中","dynasty":"现代","author":"夏孙桐","text":"海门峙江中，洪流束泱漭。夕阳送轻舟，清风来五两。过峡速如驶，山容共俯仰。一山耸壁崖，一山郁林莽。帆映两山青，篙击乱石响。恰接中浤势，黄流溯远上。眼前浮玉峰，秋痕入萧爽。击楫兴自豪，杖策景空想。吾生果何为，波涛亟来往。渔人独自閒，晚潮时举网。"}