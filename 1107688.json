{"id":"1107688","title":"春贴子词 皇太后阁六首","dynasty":"宋","author":"司马光","text":"母德思齐盛，天心奋豫初。青晖凝辇路，佳气拥宸居。暖日初添刻，柔风乍袭衣。弄孙时哺果，观织屡临机。脍肉纷银缕，兰芽蔟紫茸。太官遵旧俗，岁岁与今同。钗上花开海燕飞，红缯剪萼蜡粘枝。风前飘荡参差羽，还似瑶箱呈瑞时。玉漏声残金殿开，乘舆清跸问安来。尽将草木欣欣意，同与新春入寿杯。裁缝大练成春服，慈俭由来性所钟。肯使外家矜侈靡，车如流水马如龙。"}