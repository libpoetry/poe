{"id":"386138","title":"一枝春·柳慵花困芳信将阑雨细风尖峭寒犹逼拈草窗韵寄","dynasty":"清代","author":"刘炳照","text":"帘卷东风，逗轻寒、又酿丝丝愁雨。芳辰暗数，误了探芳情绪。啼莺睡醒，任消瘦、杏娇桃妩。无奈是、庭院深深，一片湿云浓聚。阑干那回凭处。笑无端、又惹情丝千缕。幺弦断矣，懒检绿窗琴谱。红绡翠减，怎禁得者番春妒。空自盼、双燕归来，替侬寄语。"}