{"id":"609978","title":"留赠曾刘二座师","dynasty":"明","author":"韩上桂","text":"圣代风云壮，熙朝雨露新。幽岩徵汉杰，四岳举虞臣。夫子文章著，承时欻致身。才均居士冕，遒并起儒绅。北平南丰接，青藜子政亲。骅骝胥载道，雕鹗迥离尘。题柱勋名盛，含香意气伦。世争传泰岱，人共识麒麟。奉节来南服，探珠到海滨。迹惭千里骏，遇属九方歅。北海推祢日，平原入洛辰。青云希附合，大化转陶钧。遂释南山耒，言充上国宾。黄金高碣石，东阁辟平津。奈鼓齐门瑟，空艰楚国薪。应弦惊堕羽，点额困沉鳞。转讶纵横误，须知骨相屯。马卿终望达，曲逆岂辞贫。五亩犹堪艺，秋花只自纫。鸿飞冥讵弋，龙性杳难驯。西卜支机石，东浮独茧纶。离情伤旷莽，往路忆酸辛。公等应扶轴，吾徒本结鹑。第敷河九润，长赞月重轮。相业堪镌勒，皇风愈鬯淳。蹇枝甘下伏，作此太平氓。"}