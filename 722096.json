{"id":"722096","title":"木末亭","dynasty":"明末清初","author":"屈大均","text":"木末亭临万井中，遥遥正对孝陵宫。九原未肯成黄土，十族犹然吐白虹。自古以来无此死，教人不忍作愚忠。雨花台畔啼鹃满，血染蘼芜一片红。想像忠魂在旧京，君臣自此益深情。佯狂岂是三仁志，哀痛犹传一代声。往日衣冠留木末，只今俎豆失江城。无多书种难留汝，恨绝兴王不爱名。"}