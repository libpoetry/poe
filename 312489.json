{"id":"312489","title":"汉宫春·黄山次韵辛稼轩蓬莱阁","dynasty":"现代","author":"刘海粟","text":"迭嶂层峦，似万千飞马，欲饮江湖。青莲玉立千仞，琢者天乎。心仪造化，骋襟怀、游目须臾。君不见、苍松迎客，风前招手遥呼。桃献天都开宴，对茫茫云海，万象昭苏。人间料无此境，此殆仙欤。奇峰怪石参差立，竞奏笙竽。谁捧梨花春酿，流霞飞酌金乌。"}