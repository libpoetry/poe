{"id":"690157","title":"归田十咏和韵送刘教授归庐陵","dynasty":"明","author":"张吉","text":"送君此日会何年，携手河梁一惘然。镜里银丝三十丈，到头赢老不赢钱。峡云影里饮长年，乡思潮声共渺然。闻道乾坤一钜壑，鲈鱼到处不论钱。骄儿莫谩诧芳年，老病归来也帖然。若把黄金买身贵，箧中那得有閒钱。折竹沉舟罢钓年，沧波万顷任茫然。村中社饭餐须饱，敢爱囊中折二钱。公己捐书绝学年，螺峰一觉日枵然。石头作枕云为被，颇觉閒眠独省钱。枯楠病橘三千年，迟尔归来一粲然。就里风花并雪月，招呼不用一文钱。两脚红尘今几年，这回跳出却恬然。螺川薄酒甘如醴，下箸何须日万钱。厌饫云山公暮年，昂藏野鹤共臞然。脚跟芒屩无今古，悭得苏公几眼钱。看花莫叹薄衰年，老眼方知花欲然。若到秾华满天地，少年那日不输钱。山中麋鹿总忘年，松叶深深路窅然。我欲访君恐难觅，先输鬼谷卦头钱。"}