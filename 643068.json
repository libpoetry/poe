{"id":"643068","title":"题渔樵问话图","dynasty":"明","author":"胡奎","text":"江可渔，山可樵，山头白云手可招。出门黄尘浩如海，胡不归来共逍遥。何人写此渔樵子，咫尺江山千万里。船系松根双石头，山人伐木来相求。相求未已还相问，问之不答心悠悠。子陵何为而辞汉，太公何为而归周。买臣何为而晚遇，屈原何为而远游。持我修月斧，操君济川舟。天子不知名，大臣不见收。渔翁向樵还大笑，今古同生不同调。富贵功名何足论，与君尽醉长倾倒。"}