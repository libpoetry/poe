{"id":"1227259","title":"由书堂寺入芙蓉之麓五代时有胡先生隐居其地寺故名云今碑不书有游生者写华严经留寺清整可观生宁宗时人","dynasty":"元","author":"何中","text":"雨歇入幽麓，朝气笼澹晴。夷涂何所虑，乃此沿流行。夭矫玉虬飞，惊波□天明。急播万珠络，递应千雷轰。忽激群鹭跃，徐肆游丝萦。曲曲揭清浅，盘盘度崚嶒。明生一掬绿，幽閟两林清。胡为夥生聚，却羡非世嬴。苍烟出磬响，深谷藏经声。閒过小兰若，茶香满前楹。谁写天竺书？秋雁点寒汀。盛代安可及，隅谷有精能。尝闻昔五季，胡君亦豪英。读书向此地，讵冀千载名。俗士轻高人，不著石丽牲。空令绕竹泉，长作琅琅鸣。寸心持馀感，出门陟寒青。駮石当目隙，高下拥精灵。朋聚鸟□伏，孤兀苍虎狞。左峰覆欲压，右厓危将倾。乾坤有此险，始□性命轻。前迈忽自哂，天定亦何惊。万杉列云际，浓澹因云成。佳棕交翠竹，茅屋矗相凭。向来看尽意，尽向眼中生。老翁理泉窦，东菑秧事兴。隃谓乐如此，翁颦诉其情。历述先朝美，言罢泪纵横。方余起醲羡，属闻意冥冥。古来多隐者，全身一何精。将非智不及，亦岂福难胜。不然幽胜地，自可饱芝苓。放麑心不忍，力极还小停。歌吟杂悲乐，写之苍石屏。他年有知者，此语良足徵。"}