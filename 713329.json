{"id":"713329","title":"王川南使君紫诠招同李宫詹山公袁通政密山梁太史药亭蓝山人采饮游灵洲予以事不果往诸公分韵及之仍同游韵八首 其四","dynasty":"明末清初","author":"陈恭尹","text":"使节东西路各遥，良朋远近返岩椒。一堂啸咏同斯地，万古溪山有此宵。赤水得珠期象罔，沧溟为鸟待扶摇。无才久已安衰拙，不与扬云叹寂寥。"}