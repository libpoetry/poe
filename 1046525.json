{"id":"1046525","title":"寄题柳郎中留客潏","dynasty":"宋","author":"刘挚","text":"主人真爱客，留客彻归路。清溪环醉堂，客起惊四顾。人生异智愚，所急随所慕。仆仆声利徒，昼夜无息虑。虽有此不乐，身留意已骛。惟同主人心，乃知此中趣。主人韵潇洒，恬不役世故。对物心有忘，简言理自悟。清风元紫芝，令德黄叔度。即之久益亲，不知变朝暮。况复樽有酒，琴奕左右布。鱼鸟驯不惊，孰与醉妖嫭。主人意于客，可谓甚无负。速应架溪流，坦坦堂下步。客至不须留，听客自来去。"}