{"id":"466613","title":"述况抒怀集两当轩诗 其二十五","dynasty":"当代","author":"何永沂","text":"风雪江湖十载情，百无一用是书生。鱼鳞云断天凝黛，小阁灯残水忽明。悄立市桥人不识，但逢狂客眼同青。自矜标格痴非福，意气犹堪张酒兵。韩门郊岛例穷诗，裘马轻肥让市儿。五夜壮心悲伏枥，经年旧雨最相思。那愁白璧投无地，不遣黄花笑后期。谁信曲高真和寡，一星如月看多时。千家笑语漏迟迟，一种秋怀两地知。似此星辰非昨夜，为谁风露立多时。瓦盆酒熟香初透，大海萍踪聚亦奇。手指孤云向君说，人间何处不相思。"}