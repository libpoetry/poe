{"id":"813934","title":"满江红·六皆重过敝邑，水阻兼旬，游醮极欢，于其行也，赋此送之","dynasty":"清","author":"陆震","text":"晚岁论交，算尔我、胜于昆仲。最今岁、雨番欢聚，故人情重。画舫乘春欣过访，官桥欲别愁相送。恰残冬、荒县又重逢，浑如梦。华筵畔，频陪从。留宿处，时时共。正同云密布，飙风乍动。雪压万家鸳瓦白，寒煎千里长河冻。任夜深、相向拥红炉，欹春瓮。别思匆匆，惜无计、得留君住。念此去、寒汀野渚，冰坚可渡。几个归人残雪岸，一肩行李斜阳路。较春初、一倍泪痕多，如铅注。离别恨，都休诉。问后会，知何处。叹人生聚散，飘蓬落絮。风雨莫教魂梦隔，音书肯使鳞鸿误。更为余、传语到高堂，思尤苦。"}