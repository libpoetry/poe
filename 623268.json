{"id":"623268","title":"读南华杂篇述以五言十一章 其二 徐无鬼","dynasty":"明","author":"郭之奇","text":"古今何龌龊，解人终邈邈。襄城七圣迷，适遇小童觉。稽首谢师归，秉鞭天下握。久矣真人言，謦欬难追琢。我观时世君，魏狗横胸卓。我观时世臣，吴狙矜巧数。儒墨分五涂，智辩殊三乐。天下无公是，自是还自驳。一弦动一音，漫劳鼓宫角。蝇翼垩鼻端，空想运斤斲。暖暖而姝姝，守一先生学。下焉为豕虱，终归屠者爆。上焉说舜膻，方求童土渥。谁能抱德炀，以顺天下朴。有喙长三尺，浑兮其若独。牂生于奥中，未尝牧以捉。鹑生于宎次，未烦田以较。河源万载流，风日奚损剥。不解而知足，不知知乃倬。能知古今朔，乃称大扬搉。"}