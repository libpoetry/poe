{"id":"185884","title":"缘识·自家未达莫来看","dynasty":"宋代","author":"赵光义","text":"自家未达莫来看，解者从生真是汉。世涂烦恼一齐休，修取菩提心不乱。大觉因明凡圣同，苦空圆满光不散。含识缘中晓了难，爱河须渡达彼岸。我见人见众生见，菩萨行持终不惮。离贪嗔，绝情欲，定相安然无反覆。从头法归镇长开，郁郁黄花生翠竹。天高地广遍周游，十方妙色能照烛。七宝山高三界中，拨去浮云沈水渌。离他一念是因缘，珍重贤圣皆知足。"}