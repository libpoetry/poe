{"id":"502119","title":"瑞莲诗赠李子才","dynasty":"明","author":"朱同","text":"昔年李青莲，嘉号何芳郁。所以闻孙池，娇红变冰玉。方当移种时，莲房绽新绿。善政犹蒲卢，发达果神速。旧染出污泥，亭亭起初浴。荒郊昔寥寥，里烟今簇簇。趋事若子来，那复令頞蹙。瑞气集奇葩，双鸾并肩宿。岂唯感淳风，政尔励浇俗。既清贵溪流，复浚练江曲。勋名在朝堂，暂此淹骥足。谁当献斯歌，预拟汗青录。"}