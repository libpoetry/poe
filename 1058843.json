{"id":"1058843","title":"之京师展墓","dynasty":"宋","author":"晁补之","text":"短辔驭羸马，驰驱曹济间。商飙折劲木，萧瑟道里寒。况复慕所天，恻怆摧心肝。游子叹时迈，慈母怜衣单。来时凭窗哭，五妹垂修鬟。季弟主菽粟，孺妻爨茅菅。悼我无令人，莫奉堂上欢。岂无萱草诗，终日倚门阑。念昔常独立，所闻诗礼难。我尚未成人，遭罹此忧患。岁晏念坟墓，仳离百哀攒。何时奉灵车，辛苦向此还。亲寡气力微，傍人祝加餐。愿言薄志节，苟生无形颜。"}