{"id":"700543","title":"江上送马锦衣按事回","dynasty":"明","author":"顾璘","text":"贞士不可见，凄凉饮冰言。徒惭金吾使，万里驰輶轩。马君伏波之子孙，西观桐柱迹犹存。江上相逢多意气，高歌一曲下湘沅。雅歌皇华诗，送行倾玉卮。薰风吹船下湘渚，回首谁怜斑竹枝。君来安坐人莫窥，判如南山何可移。汉庭贤士虽无数，四海偏誇张释之。"}