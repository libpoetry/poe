{"id":"666449","title":"卧病赋怀","dynasty":"明","author":"薛蕙","text":"工拙讵同区，通蔽固殊致。由来辟世者，未逮匡时智。伊余本疏诞，屏迹归朝寺。非材托閒散，孤贱违荣利。邴子忌多秩，嵇公病为吏。虽微二贤操，犹全匹夫志。适已每多慰，养生仍寡累。方探至人旨，始慕神仙事。玄览瞩昭旷，冥栖伫灵异。白云存髣髴，沧洲形梦寐。渊虬无近韵，霄鹄有遐意。愿结松乔侣，人间聊可弃。"}