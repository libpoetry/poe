{"id":"1108906","title":"余为建阳令遣小吏王堪为西山翁之役翁留之仙游山房招鹤亭之上令抄道书久之若有所悟弃家不归后六七年访余田间敝裘跣足真为道人矣自言欲谒翁于桐城作五诗送之","dynasty":"宋","author":"刘克庄","text":"向来刀笔充书佐，岁晚衣巾学道流。毕竟贤于人一著，醉中梦里忽回头。拂袖归来久闭关，道人剥啄访平安。要知对面刘高尚，即是翻身靖长官。去去寻师莫远寻，蓬莱何处海深深。山房幸有栖身地，且读西山夜气箴。闻说周仙有后身，出山不为两朱轮。白云丹灶俱无恙，凭汝殷勤谢主人。或盘碧汉唳清宵，几载山中伴寂寥。今日鹤来翁已出，他年却恐费翁招。"}