{"id":"1244071","title":"寄李尚文少府兼简周仲元","dynasty":"元末明初","author":"郭钰","text":"蓬莱归路渺何许，美人相思隔烟浦。青鸟飞来雨意迟，黄鹂啼醉花阴午。江边钓石甚奇古，一丝柳风独延伫。囊罄久无沽酒资，诗成何得惊人语。李侯金闺声价高，往来意气凌吾曹。官舍临湖悬綵棒，酒杯劝客滋宫袍。不拟东篱种秋菊，欲从上苑醉仙桃。宁知淮海风尘起，黄鹄委翅归蓬蒿。去年东走共颠倒，茅屋寄宿忧心捣。九月絺衣敌早寒，万事不如归去好。拾薪煮雪我常贫，扫石卧云君计早。古人成败每轻之，及此始知难自保。近日携书寻旧游，江上孤舟满载愁。偶见周郎共樽酒，一谈一笑何风流。主宾二妙不易得，我欲从之长滞留。相思且付楚江水，江水不尽情悠悠。"}