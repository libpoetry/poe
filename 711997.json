{"id":"711997","title":"送胡韶先归南昌","dynasty":"明末清初","author":"陈恭尹","text":"惆怅为此别，寸心安可言。如何相见来，落落三十年。长为贫贱不足恨，乾坤黯淡多烽烟。君生十七去乡井，楚粤东西共萍梗。阙下上书恒报罢，军中借箸无为省。碧血空传先世名，热肠已化寒灰冷。英雄失路欲谁投，不妨胡越亦同舟。世人安识徐元直，指心不为曹公谋。独将至性交良友，间复沉酣托杯酒。因事长留济物恩，活人每试回天手。岭南岭北千里中，人人皆道胡长公。贫贱之交常满座，挥金如土囊时空。浮生百年一倏忽，快意当前便须歇。丈夫非爱七尺躯，无人肯买千金骨。草堂新构西山西，东风三月花盈溪。秫田得岁酒方熟，童孙壮子行相携。天伦况复美群从，旧德日觉生光辉。忠臣之后世必大，浮云于我何为哉。薜萝带，芰荷衣。泪滴先公坟下土，三十三年游子归。"}