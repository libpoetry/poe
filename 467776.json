{"id":"467776","title":"忆江南 时客迤东，苦忆昆明而作","dynasty":"当代","author":"梅绍农","text":"昆明好，佳致翠湖多。袅袅柳丝摇月夜，田田荷叶弄清波。风送采莲歌。昆明好，城北卧螺峰。四面晴岚山色丽，万家烟霭夕阳红。摩碣吊英雄。昆明好，海上大观楼。芳草绵芊铺软径，波花安稳送轻舟。渔唱起沙鸥。昆明好，古寺数昙华。陌上踏青春似绣，花前浮白脸飞霞。馀兴话桑麻。昆明好，有女貌如花。雪里芙蓉娇模样，枝头豆蔻好年华。珍重泛仙槎。昆明好，月色满长街。几年清歌连永夜，一天凉露湿春鞋。车去暗香来。昆明好，食品最堪夸。如指青葱加白酱，卷心嫩菜好黄芽。淡泊野人家。"}