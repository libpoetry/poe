{"id":"734965","title":"武安至涉县作 其一","dynasty":"清","author":"申颋","text":"涉县倚出隅，群山相拱向。峰峦森??，环诡不可状。古木互纠纷，白云自逸宕。土人不知名，行旅谁眺望。我欲穷幽险，天晚妨游杖。因思北士雄，山川多奇状。妙理藏深寂，孤高默自况。吴越多雕锼，位置堪盆盎。标题分名目，反使山真丧。巃嵷此大观，自然任天放。斯世无真赏，多为词人诳。冥心契山灵，寥寥谁同尚。投宿隔深林，沽酒酬青嶂。"}