{"id":"1227557","title":"东溪行为除州万户杨俊卿作","dynasty":"元","author":"傅若金","text":"东溪主者杨将军，少年领兵多树勋。心将富贵同流水，身以承平住白云。闻道云深是溪处，扶桑直对门前路。青山左抱日光回，寒瀑西连雨声注。将军临溪乐诗酒，沙鸥水鹤相亲久。蜾蠃经年缀鼓鼙，蟏蛸尽日蒙刁斗。白团羽扇小纶巾，閒携棋局过比邻。舟中有客时寻戴，花底逢人非避秦。人间何所无丘壑，车马憧憧走城郭。红叶空藏秋渚幽，绿萝自傍春岩落。近者征南兵未休，荒村穷谷多罹忧。愿移部曲隳残寇，却向溪边娱碧流。"}