{"id":"466103","title":"二十一岁生日夜十律","dynasty":"当代","author":"卢青山","text":"寻得路时嗟绝涧，野无阳处抚森葵。都因病废沦孤戛，可有人来问宿归？破夜昌风鸣古月，淋心热血到寒灰。诗锄尚战三秋戟，不为来春花色肥。耻学先民书咄咄，每于白壁唤卿卿。抉心置鼎将谁食？斫骨成柴欲自烹。得酒三千躯可木，埋人廿一室为坟。喧花噪叶年年改，不语苍山万载存。将何本末扪天问？值此渑淄作混渠。窥道在天在屎溺，看吾如水如枯鱼。秦王舐痔车车子，卞璞囊怀处处余。毕竟人间非寂寞，夜阑醉语语魈狐。大地苍苍横漠块，微躯飒飒似穷柯。有魂惊雀难栖下，无日闲花可发么？一夜青风无赖子，万条黄片有情鹅。世人如此自盘古，更用精神苦绕何。恒知北阮骄屠钓，怕与东风结夙期。次次将春埋叶冢，年年揭土起兰蕤。孤怀与梦方楚些，双泪改弦又粲兮。反覆之间蹄不住，更何闲去掇丹荑。十四唯有求圆月，廿一曾无可采英。梦语长敲偶馀叶，魂光犹系不归萤。通天何处青春路，罩路谁家白日矰。万里清秋老霜色，茫茫独立一幽人。谁为长安向西笑，为谁短楫住西江。三生有幸黄花侣，一事无成白袷郎。地僻云溪天作锁，山铺被枕梦为床。精神八面生芒彩，起看孤灯曳古霜。头交厕壁仍寻道，伴到山灵乃读书。古涧霉风生颊锈，苔词藓句拗牙蛆。铿锵诵夜笔三叫，寂寞敲天酒一壶。昨日相寻来数子，斯人卧在冷溪隅。炙屐青灯都几两？游山绿想渺千寻。前生本是唇依齿，大恸当能感应君。如梦如烟云白透，灼风灼雨朵红焚。长宵唯有移情笛，吹作松枝万壑音。都云欲改瞢腾运，自笑何堪落拓衷。难测此中多少梦，唯知梦外短长风。电雷十解惊坟鬼，椒雨千盆湿路龙。得在人间生已好，君平于我是盲聋。"}