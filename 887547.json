{"id":"887547","title":"声声慢 其四 饮时贵家，即席三姬求词","dynasty":"宋","author":"吴文英","text":"春星当户，眉月分心，罗屏绣幕围香。歌缓□□，轻尘暗簌文梁。秋桐泛商丝雨，恨未回、飘雪垂杨。连宝镜，更一家姊妹，曾入昭阳。莺燕堂深谁到，为殷勤、须放醉客疏狂。量减离怀，孤负蘸甲清觞。曲中倚娇佯误，算只图、一顾周郎。花镇好，驻年华、长在琐窗。"}