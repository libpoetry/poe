{"id":"1214152","title":"九日偕友登东岩定香寺","dynasty":"元","author":"周权","text":"兹岩何穹窿，迥出尘壤隘。当时补天馀，偶堕灵鳌背。神丁挟奇功，塞此沧溟汇。翠涛化千峰，尚作掀舞态。色连空宇高，气薄坤舆大。绀庐切层云，粲然金银界。犹封开辟土，迂旷无斩薙。至今绝顶泉，下迸万丈内。阴阳互轇轕，造化自根蒂。崖壁凿灵境，洞壑橐寒濑。旁开一罅峡，天影落青黛。阴风洒晴雪，夏练结幽晦。石门耸峨峨，屹若剑门势。在昔乾符间，绿林肆凶厉。托兹保遗黎，残石犹纪载。凭高达遐观，访古起馀嘅。荡胸泻河汉，散发沐沆瀣。烦襟忽如遗，举步寄一快。携朋作重九，秋高崖菊细。浊醪艳华觞，浩唱发雄迈。反身下天磴，百盘经险怪。目眩神萧森，冷风荡归袂。人生谅逍遥，岁月岂予贷。吁嗟谢公屐，去此遗胜概。回首山苍苍，夕钟渺云际。"}