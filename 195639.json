{"id":"195639","title":"游江阴寿宁寺","dynasty":"宋代","author":"王令","text":"寥萧枝上风，蜩蛰以秋告。黯靉道旁树，荫绿凉可冒。况承积阴余，急雨荡晴昊。初凉逞新威，宿暑惩旧躁。漫漫出门路，蝺蝺可谁造。江声汹西奔，海远刻东到。中间可行望，洗涤去尘抱。况於林阜间，古屋架晴燥。蚊虻稍敛收，轩户可淹傲。惜乎余独游，不可携所好。踟蹰竚归步，风作冷相劳。"}