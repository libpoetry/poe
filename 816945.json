{"id":"816945","title":"秋夜客怀","dynasty":"清","author":"鲁仕骥","text":"人生远离苦，最苦秋夜阑。况我孱弱息，终年背乡关。悠悠日复日，会当何时还。时至气候变，得毋衣裳单。衣单固足念，所期日加餐。皓月照庭隅，徙倚生感叹。寒蝉号高树，蟋蟀吟罗帏。此时凉风起，萧萧入深闺。君子远行役，悠悠我心思。容华不足念，但感久别离。舟行愿无波，车行愿无泥。驱车望乡邑，岁晏当来归。"}