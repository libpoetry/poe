{"id":"768347","title":"摸鱼子 其二 访半千清凉山下","dynasty":"清","author":"龚翔麟","text":"柳坊西、苔铺径软，开门满地红雨。清凉山色为屏障，只少溪流环住。邀笛步。问曲瓮、危亭得似团蕉否。主人觅句。笑藤角银钩，吟情还剩，补入砑绢去。宣和粉，不入画师新谱。乱零醉墨如许。竹春过也泥根迸，荷插挑鞭寒圃。勤种树。从未识、青鞋误踏沾香土。三霜两暑。惜枉度华年，今朝才认，杜甫草堂路。"}