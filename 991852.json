{"id":"991852","title":"王祁公北园","dynasty":"宋","author":"梅尧臣","text":"园林多高樛，园卉多芳柔。红紫经几春，青枯经几秋。我至每怀浮觞之卿翁，但见浮觞之水汩汩流。水流日夜曾未休，高门世世生贤侯。不比平泉碑缺花木记，又非家鸱啸凤皇楼。洛阳城中亦有园与宅，常同欧阳翰林携酒游。竹閒池馆遗翠羽，户外杨柳系紫骝。今嗟齿似旧屐作博士，嘉趣只与心相仇。强骑瘦马往城北，二十三年如转头。归来作此辞，且应主人求。"}