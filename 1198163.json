{"id":"1198163","title":"青青河边草篇","dynasty":"魏晋","author":"傅玄","text":"青青河边草，悠悠万里道。划生在春时，远道还有期。春至草不生，期尽欢无声。感物怀思心，梦想发中情。梦君如鸳鸯，比翼云间翔。既觉寂无见，旷如参与商。梦君结同心，比翼游北林。既觉寂无见，旷如商与参。河洛自用固，不如中岳安。回流不及返，浮云往自还。悲风动思心，悠悠谁知者。悬景无停居，忽如驰驷马。倾耳怀音响，转目泪双堕。生存无会期，要君黄泉下。"}