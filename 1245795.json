{"id":"1245795","title":"大明铙歌鼓吹曲十三篇 其十二 统幽蓟","dynasty":"元末明初","author":"杨维桢","text":"国运倾，六师驻，那吒城。龟兹主，走滦京。宣明诏，许厥成。壶箪筐篚左袒迎，封籍府库奉大廷。大丞相，舍于野，克大国，匪余武，天子龙骧士貔虎。问其寡孤，毋恃杀掳，秋毫无犯民按堵。民按堵，振旅旋，钩丽冒胤未殄灭。大将军，请戍边，偏将踰葱岭，越祁连，追亡逐北万五千。抗大旌，悬绝幕，天子喻书通玉帛，朝宗于京来沓译。"}