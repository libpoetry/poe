{"id":"276314","title":"叔白亡，王蜀子致书相吊，报以叔白所遗洋刀","dynasty":"清代","author":"李宪噩","text":"人事自不齐，天道宁可问？逐逐千庸愚，落落数才俊。举眼见成败，谁能识利钝？从古抱才士，湮没赍此忿。所赖贤者知，犹有千秋论。慨为当世惜，不独一身困。夭寿数之常，得此可无恨。蛮刀不华饰，都市顽铁溷。一朝遇有心，倾赀买不吝。取以试割切，无物可迎刃。遂作感刀赋，自有虹光喷。寓物本非留，聊托抒其闷。其人苟不朽，此刀何用殉？代为知己酬，金错尚无逊。"}