{"id":"621801","title":"过汀岭漫望志感","dynasty":"明","author":"郭之奇","text":"陟彼高岗望眼直，倚軨四顾山如织。连空走野入苍冥，东赣西汀青未息。秋风远逐游人来，朝朝吹入秋山侧。崭溪崩壑相割劘，万木千林同黯塞。玉露凋残梧桂枝，白云泛滥烟萝色。惊心芳树半沉藏，刺眼荆榛方自得。其中巉绝称隘岭，憭慄初登情孔亟。嵚岑怪石向人倾，烦挐交丛横马臆。櫹椮忽动百禽呼，寂寞寒蝉深且默。低佪转倏欲淫颜，白日荒荒当午匿。就中秀谷数青松，垂阴曲岫孤特特。独怜托根官路傍，樵牧无知恣残贼。斤斧馀痕成瘀伤，令我抚摩泪沾轼。沉吟此地策疲驱，偃蹇诸峰斜照昃。薄暮巃嵷山绪黑，山途未可长迷惑。归去来些故山识，远山悲气孰终极。"}