{"id":"844174","title":"沁园春 美人发","dynasty":"清末民国初","author":"易顺鼎","text":"忉利情天，华鬘小劫，芳名玉娘。正翠冠覆额，十三年纪，红窗拥髻，千万思量。蝉翼双笼，螺鬟半亸，料比伊家锦瑟长。销魂处，有盘鸦旧影，堕马新妆。洗头曾乞琼浆。便梦里巫云也自香。记镜悰晨印，梳凭橘婢，钿盟宵践，剪付檀郎。帕带愁遮，钗逢笑颤，端正风流总断肠。心应恨，恨秋来潘鬓，容易成霜。豆蔻含芳，槟榔吐腻，天然俊生。记轻吮鸾毫，修将眉史，细研鸡舌，诵罢心经。樱小藏愁，葱尖掩笑，软语商量侬惯听。相偎久，见红吟有韵，碧唾无声。尊边低唱销凝。又艳曲新翻点绛唇。正酒晕留涡，堤防客觑，脂香带沫，侥倖郎吞。夜月吹箫，春风试茗，一点相思画未成。难忘处，是轻盈唤马，宛转调莺。"}