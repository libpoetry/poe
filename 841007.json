{"id":"841007","title":"滕王阁","dynasty":"清末民国初","author":"金武祥","text":"有客舣棹游南昌，三度访古悲沧桑。眼前突兀忽见此，依然高阁閒滕王。昨由机船溯扬子，一日千里来浔阳。天时人事偶然耳，岂必神助邀马当。伟哉东南擅名胜，嵯峨杰构遥相望。题诗黄鹤有崔颢，七字压倒李白狂。岳阳作记念忧乐，希文道德兼文章。地以人传倘举例，子安一序敢颉颃。何况持论尚器识，徐笺庾赋曷足臧。乃知阎公实好士，大会宾客华筵张。一朝捧袂被容接，剔眉吐气已激昂。群公未赋婿焚稿，天才遽复广坐扬。钟期杨意寓景慕，得一知己名益彰。黄金筑台重声价，巍然此阁堪比量。只我登临纵游目，莫更凭吊搜枯肠。仙人帝子不可作，俯仰一世谁短长。但见山苍苍兮水茫茫，江头日夜风浪浪。"}