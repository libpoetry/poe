{"id":"812389","title":"咏松花","dynasty":"清","author":"许传霈","text":"不独浓阴当夏凉，枝头蕊发几多长。原知未入时花样，却好翻成古色香。筛月粉移桐乳白，含霜晴散木棉黄。坚心宥把诗脾洗，和露餐馀齿颊芳。满听鸣涛历乱栽，非红亦似雨飘来。偶飞僧舍拈藤壁，閒与仙人埽石台。翠傍金浮龙甲动，声随子落鹤粮猜。佐他竹叶新醅熟，林外无风洒酒杯。"}