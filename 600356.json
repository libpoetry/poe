{"id":"600356","title":"梁公子元忠顷遇予龙门里第以尊翁开府墓志见属予嘉其仁孝至情而庆开府公之禧后未有艾也伤往怀今赋三十一韵","dynasty":"明","author":"王弘诲","text":"公子系梁园，其人美如玉。白驹贲来思，芝兰猗空谷。登堂礼多仪，筐篚灿盈目。皇皇墓表求，欲语泪频漱。曰维先开府，代兴应五百。命世文武才，起家司马属。经略赞边陲，韬钤崇石画。所至奏肤功，勋名满疆域。忠结九重知，宠冠诸藩牧。节钺莅楚天，游刃解盘错。悍宗既帖然，皇眷亦弥笃。蹇蹇怀匪躬，尽瘁嗟弗禄。昊天不慗遗，岩廊失鼎轴。当宁悯忠劳，祭葬蒙恩渥。锡赠世赏延，哀荣炫里族。封土象祁连，玄堂定郭璞。眷兹隧道铭，一字华衮簇。愿言图不朽，鸿文乞宗伯。语毕手状陈，娓娓劳更仆。樗叟听言辞，缅怀感衷曲。夙谊忝通家，缔姻联骨肉。忆昔忝同朝，出语矜然诺。都宪与学士，往来成转毂。乡里惬舆马，邮筒繁尺牍。只今箧笥中，襟期留翰墨。后死嗟如何，先生归不复。徐君剑犹悬，茂陵书谁告。济美有世臣，公今万事足。展转废蓼莪，抽思慰风木。惭非有道碑，喜傍要离筑。高冢卧麒麟，过者敛容肃。"}