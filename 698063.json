{"id":"698063","title":"和人择胜亭诗四首","dynasty":"明","author":"钟芳","text":"群峰拖翠叠云坰，下有涪翁一草亭。风送鸟声来枕细，水流松影出池清。阳春到处恰盈掬，生意满前如列星。物外呶呶闲扫却，静焚兰茝诵心经。诗坛鼓铎振中坚，翡翠兰苕未足传。学苦固应成个是，数奇只合守吾玄。谷风吹树花争笑，孤屿浮空月倒悬。无事扶筇睇清昼，野田秋水落胎仙。漠漠江浔一小亭，谢官归老鬓星星。梅和雪色侵闲幔，雁杂凫翁印浅汀。青紫千重身外物，乾坤一叶水中萍。眼前好景只须醉，不用玄霜衬鹤龄。皤翁懒与世推移，结得山亭强自支。倦对枫林高枕卧，兴穿杨径小车随。天连碧沼云连壑，瓮有新醅案有诗。吟到兴亡凄切处，寒江沈檄吊鸱夷。"}