{"id":"1194911","title":"济源寒食","dynasty":"唐","author":"孟郊","text":"风巢袅袅春鸦鸦，无子老人仰面嗟。柳弓苇箭觑不见，高红远绿劳相遮。女婵童子黄短短，耳中闻人惜春晚。逃蜂匿蝶踏地来，抛却斋糜一瓷椀。一日踏春一百回，朝朝没脚走芳埃。饥童饿马埽花喂，向晚饮溪三两杯。莓苔井上空相忆，辘轳索断无消息。酒人皆倚春发绿，病叟独藏秋发白。长安落花飞上天，南风引至三殿前。可怜春物亦朝谒，唯我孤吟渭水边。枋口花间掣手归，嵩阳为我留红晖。可怜踯躅千万尺，柱地柱天疑欲飞。蜜蜂为主各磨牙，咬尽村中万木花。君家瓮瓮今应满，五色冬笼甚可誇。"}