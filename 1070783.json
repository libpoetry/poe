{"id":"1070783","title":"向丞厅旧有小轩榜曰日哦庳隘不爽近彻墙向南植竹数竿改曰分翠与僚友邑之贤彦日游其间且索鄙句因赋二诗呈诸友 其二","dynasty":"宋","author":"李光","text":"先生活计未全贫，一径筼筜碧玉新。野趣近依陶令宅，幽姿深隔庾公尘。独馀世外冰霜操，不逐人间草木春。吏隐何妨成小筑，风流重见竹林人。"}