{"id":"816136","title":"次韵学使庆蕉园五色蝶","dynasty":"清","author":"章甫","text":"半幅罗裙妙化希，绿阴草际任翻飞。蓝拖软翅风摇拍，翠染香须雨湿衣。伴柳略扶三起瘦，偎苔细贴一分肥。寻春不惜多情错，蕙径烟中尚未归。宝厨钱化莫嫌希，栩栩生机款款飞。拾佩佳人妆绣幕，寻芳公子妒金衣。二分蔬叶和烟暖，百合花身带雨肥。爱伴蜜官为使者，春风得意忍言归。曾闻卢肇捉来希，点染胭脂两翅飞。笑拥慕香随綵袖，争看生媚曳罗衣。桃腮对舞谁分艳，杏脸双栖欲斗肥。未了风流冤业债，花房惯宿几时归。罗浮仙洞出尘希，物化天然雅淡飞。梅瓣三更清入梦，梨痕一色冷侵衣。轻盈凤子心俱素，秀媚春驹态未肥。最爱何郎贪粉面，玉腰无奈惜花归。庄周幻梦记应希，一片糊模上下飞。偶织莺捎迷黑夜，猝逢燕接误乌衣。幸春捉影浑来去，捲铁寻踪乱瘦肥。好待雨晴风定后，卖花认取带香归。"}