{"id":"812546","title":"题侯疑始印存五绝句","dynasty":"清","author":"严复","text":"平生最爱莲生语，作么能消生有涯。闭户试为无益事，小窗映日斫龟螭。何年花乳被龙虬，更有镫明出处州。今日田黄珍比玉，可能容易与雕锼。金粟前身顾阿瑛，未央宫瓦刻朱盛。摩挲印刓怀真乐，有癖谁如吾子行。汉印阴文感废兴，艺林规矩见斯冰。说文古籀勤搜补，未绝风流太仆能。朴茂纤徐各有真，不分用志乃凝神。雕镌谁似侯疑始，刀笔中无一点尘。"}