{"id":"1114247","title":"冬雪呈太守张嵇仲","dynasty":"宋","author":"李弥逊","text":"夜气凝空作暮寒，平明积雪欲藏山。定知连腊连三白，已喜先春见一斑。神力巧将人意改，物华阴逐岁功还。忧民太守铃斋暇，想对壶觞正解颜。控鹤缘云上广寒，四看明玉镂群山。铺檐漠漠鱼鳞合，入垄离离虎脊斑。整驭炎官方退听，将妃白帝肯言还。丰年预作田家喜，不独三钟慰病颜。插檐冰箸长新寒，薄日欺云到屋山。见晛半消梅额粉，因风犹染鬓毛斑。书生闭户眠仍稳，游子扁舟兴欲还。客里情怀逢岁晚，曲生邀我一开颜。"}