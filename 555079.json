{"id":"555079","title":"送方介卿还南都","dynasty":"明","author":"黄仲昭","text":"乌石山前旧名阀，年来乐事尤奇绝。看花春日影联翩，锡诰明廷宠稠叠。宪府难兄偶过家，仪曹弟亦迂星槎。双亲鬓毛犹未雪，二子银带俱生花。华诞春风启瑶席，纷纷献寿群仙集。安期火枣大于瓜，王母蟠桃赤如日。化国之日舒以长，双亲寿考应无疆。云路显扬殊未艾，华堂福祉尤难量。移孝为忠有明训，寻常定省何足论。好摅衷悃绍皋夔，用致吾君轶尧舜。前日难兄赴岭南，霜威已见摧奸贪。今朝难弟归兰省，明堂不久需梗楠。离筵酒尽青山暮，一片愁心关去住。他时皓月白门秋，梦魂还绕乌山树。"}