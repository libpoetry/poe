{"id":"75222","title":"长江送别图送周平叔之通州丞","dynasty":"元代","author":"成廷珪","text":"福山苍苍倚天碧，狼山巉巉生铁色。两山当江作海门，力尽神鞭驱不得。沧波万里从西来，楚尾吴头天一壁。阴风转地鲸怒翻，黑雾连空龙起立。来舟去楫不敢动，袖手旁观唯叹息。扶桑浴日飞上天，百怪潜消杳无迹。水光镜净山亦佳，目送云帆高百尺。青霄要路君既官，白首穷途我犹客。烟中隐隐见孤城，令我思乡心转剧。《骊驹》歌罢将奈何，倚杖江南望江北。"}