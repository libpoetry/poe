{"id":"466883","title":"千禧岁暮书怀三章","dynasty":"当代","author":"杨启宇","text":"齐烟九点视环球，银汉茫茫不系舟。古往今来成昼夜，花开木落即春秋。干戈扰攘怜争蚁，冠冕堂皇笑沐猴。欲倩飞星探黑洞，太空何处有瀛洲。儿时未识天高厚，意气曾轻万户侯。环佩丁东劳梦想，云霞明灭费追求。飞旋岁序临千禧，落拓中年感百忧。欲饮覆杯还自叹，任他书剑两漂流。几回揽镜看吴钩，肯信书生也白头。绝域功名终不遇，美人青眼最难酬。横流物欲凭谁挽，贱滥文章只自愁。悚听钟声移世纪，万家雀战兴方遒。"}