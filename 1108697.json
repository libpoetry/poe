{"id":"1108697","title":"读大行皇帝遗诏感恩哀恸六首","dynasty":"宋","author":"刘克庄","text":"昨者欃枪久未收，宫中斋素却珍羞。宵衣密遣庚牌递，露布差宽丙枕忧。大渐忽然开玉锁，积勤端为保金瓯。尧民莫不如丧考，况侍尧阶近璪旒。或犯威颜批逆鳞，容如天地养如春。早年憔悴行吟者，岁晚赓歌喜起人。风雨无终飘暴意，雪霜有大发生仁。才衰莫颂文之德，虚忝词臣与史臣。圣度如天未易量，每怜孤直赦疏狂。中伤竞发千钧弩，拂拭重登七宝床。昔忝未归同二老，今无殉死愧三良。鼎湖望断灵斿远，血泪才乾又数行。禁中宣召佯狂李，度外蒐罗不第蕡。先帝英明亲擢汝，孤臣老死敢忘君。坏麻讵忍加城罪，庭著居常读轼文。纵使天光留只眼，此生无复望尧云。批凤提鳌间世遭，老臣全未报丝毫。封还不觉天颜近，劝诵偏知帝学高。户外昭容犹紫袖，柩前诸后更黄袍。暮年泪滴藏山稿，畴昔曾经圣笔褒。士有一长斯可矣，文兼众妙古难之。元丰御览诸生赋，淳化屏题侍读诗。序建隆须还巩笔，记储祥必待苏碑。臣于四美安能备，虚受先皇不世知。"}