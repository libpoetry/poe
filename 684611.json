{"id":"684611","title":"次扇头韵荅袁嵾岚二首","dynasty":"明","author":"王应斗","text":"文藻当年第一流，沙棠重放谪仙舟。行觇綵笔张三户，并羡华裾曳五侯。痛饮时吞江渚月，豪唫多在武昌楼。春深我欲看黄鹤，携手白云最上头。解缆朱帘映碧流，溪云冉冉送轻舟。凤凰吹管迎仙旆，鹦鹉调歌狎醉侯。君有壮心欢入幕，我无佳绪赋登楼。当轩更遇梅花使，早寄春风慰白头。"}