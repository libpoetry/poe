{"id":"666390","title":"丙子十月二十八日初发乡邑述征有作","dynasty":"明","author":"薛蕙","text":"旅宦添从事，卧痾辍归田。俛仰似昨日，荏苒踰三年。末路谢贞素，积习惭夤缘。整驾别乡邑，薄言重徂迁。瞻途背梁宋，振策指幽燕。昔往遗维絷，今来就纠缠。岂伊行役叹，畏此平生愆。婴世迫物累，抚化怀冥筌。齐契百年内，高揖千载前。虑存迹匪亏，意惬道仍全。斯言俟明哲，因歌遂成篇。"}