{"id":"815054","title":"马上闲吟七首","dynasty":"清","author":"施补华","text":"牧羊移庄重岩下，春草初生水如泻。四山纵狗为防狼，百里骑驼堪代马。白布缠头两辫斜，布回风俗妇持家。密藏马乳旋成酒，细醮牛酥待点茶。父老传闻事事新，连城瓦屋似鱼鳞。山居只觉穹庐大，半住牛羊半住人。部落零星绕涧冈，朝朝膻肉与酸浆。浮生不及随阳雁，犹傍江湖食稻粱。雪鬓霜眉九十年，犹能骑马猛加鞭。儿童记得城中事，初铸乾隆普尔钱。家具无多岁几迁，暖衣深谷冷平川。山风吹黑娇儿女，始信城中出少年。椎冰凿雪谒官人，圣代重逢日月新。万里一心依北极，乾隆皇帝子孙民。"}