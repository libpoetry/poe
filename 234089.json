{"id":"234089","title":"用柏梁体题式敬斋","dynasty":"宋代","author":"程珌","text":"惟古知哲粲青编，胡为典狱难其贤。皋陶苏公相后先，舍是未见旧聊翩。果哉知仁人难全，未得其情智欲研。既悉其罪仍宽旃，吾心钧石何所偏。服而舍之天则然，画冠不犯何由缘。教明化洽上所宣，上失其道民乃愆。又复淫刑如蔓延，立法初意浸天渊。苗民作威天弃捐，圣神应运符握乾。春风甘雨偏八埏，内外建官相综絟。州复设掾职其专，此盖椎轮当益虔。县令狱掾非充员，渠用资格宜加铨。刑君天资静不儇，且赏一饮诗书泉。大府狱市来阗阗，严明之长日趋前。莫难此时周折还，三年一心上通天。荻苗水长问归路，而君胡为华此扁。吾非空扁乃心傅，上遡苏公岁二千，下视方来漫无边。吾乃{耳少}然立中焉，来者式之不计年。"}