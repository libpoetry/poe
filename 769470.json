{"id":"769470","title":"沁园春  其二 代词答","dynasty":"清","author":"王鹏运","text":"词告主人，釂君一觞，吾言滑稽。叹壮夫有志，雕虫岂屑，小言无用，刍狗同嗤。捣麝尘香，赠兰服媚，烟月文章格本低。平生意，便俳优帝畜，臣职奚辞。无端惊听还疑，道词亦、穷人大类诗。笑声偷花外，何关著作，情移笛里，聊寄相思。谁遣方心，自成沓舌，翻讶金荃不入时。今而后，倘相从未已，论少卑之。"}