{"id":"999211","title":"八月十五夜玩月","dynasty":"宋","author":"喻良能","text":"前年磬湖新雨歇，独绕湖边待明月。夜深云散月华来，疑是山阴踏晴雪。去年锁宿校群英，冰娥于人亦有情。仰看一镜缘云上，俯听春蚕食叶声。今年广文在官舍，亦复开樽临月榭。慈颜一笑綵衣轻，谁云官冷孤清夜。酒阑月色更徘徊，捲帘开户真佳哉。悬知明年应更好，扁舟正泊双溪隈。"}