{"id":"824975","title":"游汉阳古琴台","dynasty":"清末近现代初","author":"郑孝胥","text":"小山障江带城陴，官道绕出湖一涯。冈峦黄落荷芰死，展此百顷涵空漪。古台在此实微阜，牙琴久绝音以希。我来拊膺坐还嘅，小憩聊敌疲与饥。物生能事盖殊趣，如鱼自潜鸟自飞。眼前山水谁赏得，况乃意向穷渊微。百年人已竟孰重？奚取辛苦求中期。汪铭宋歌骋文字，兵火所隔馀残辞。游人三五岂怀昔，竞爱亭榭娱斜晖。乎舟撇波绝湖去，回望延伫含清悲。"}