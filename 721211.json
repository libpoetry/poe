{"id":"721211","title":"咏怀","dynasty":"明末清初","author":"张穆","text":"秋风吹荷衣，明月照我扉。抱琴鼓黄虞，调高识者稀。怀哉钟期远，千古韵已非。不信同心人，独与昔贤归。罗浮有铁桥，上跨秋河影。登此望东南，下视三山并。琼楼郁崔嵬，炤耀沧波冷。真人相往还，遗我金丹鼎。谓可驻颓颜，羽翮生俄顷。九还当可为，须托金石永。畴昔何所慕，梦与古人期。斯道久已杳，髣髴若见之。贫贱拘阔怀，局蹐废驱驰。乃令此心负，耿耿终不移。"}