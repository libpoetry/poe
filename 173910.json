{"id":"173910","title":"提宫宇文朝议挽辞","dynasty":"宋代","author":"郭印","text":"忆昔我弱冠，辟廱尾群英。公时少二岁，籍注国子生。同舍气味同，异姓而弟兄。厥后公筮仕，我亦猎科名。参辰不相比，邈焉笑语并。云溪既卜筑，来往数逢迎。玄谭入理窟，淡交遗世情。邑人敬二老，可为来者程。顷年我出使，公言勉一行。偻指解辔归，请当踵前盟。山颓梁木坏，闻讣恍以惊。迹公生平事，表里皆纯诚。居家简以肃，从官廉而平。应酬心地虚，不见喜愠萌。处顺悠然去，了无丝发惊。乃知学道力，坚刚老益明。天报良未已，诸孙何铮铮。回首丹旌路，风悲涕泪横。"}