{"id":"700482","title":"湘山杂诗十首 古塔","dynasty":"明","author":"顾璘","text":"古塔已千载，白骨为黄金。寒灯耿不灭，照见西来心。松林有茅宇，白云往还来。山僧爱云好，柴门夜长开。谁骑苍鸾来，啄破苔花碧。经年不归去，化作山头石。不信湘中好，江山天下稀。如何万里客，终岁澹忘归。老禅卓锡处，石上泉犹清。红尘不相染，唯有苍苔生。一条寒泉色，迤?穿石下。秋雨何处寻，犹馀白虹挂。寂寂空山深，荒泉四时冷。唯馀月明夜，山猿弄孤影。下窥杳无极，仰视白日微。山人把火入，照见石燕飞。绿草断行迹，鍧然石门开。分明洞天里，不遇仙人回。高亭行处尽，远岫望中微。日月开禅观，云霞护客衣。"}