{"id":"508350","title":"和陶诗 赠羊长史","dynasty":"明","author":"李贤（原德","text":"皞皞不复见，斯民但欢虞。君今向关陕，为我访遗书。两汉存旧迹，想见东西都。望望入秦川，商颜正当踰。绮皓有遗庙，佳气还扶舆。斯人虽已没，名与天壤俱。椒浆可致奠，不必久踟蹰。深谷空逶迤，紫芝今何如。闲云翳层岭，零露盈春芜。吊古动高兴，幽景良足娱。若人去云久，尘世迹已疏。我亦欲遐览，一使襟抱舒。"}