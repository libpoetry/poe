{"id":"71119","title":"观钱塘江潮时教化平章","dynasty":"元代","author":"王逢","text":"苍苍吴越山，对峙束江腹。江开白银瓮，一浪天四蹴。金晶王高秋，风露气转肃。常年骇壮观，委巷雷击毂。今年官增威，旌麾被川陆。罗衣绣龙凤，玉带瑑蚕粟。牙床锦屏帷，蛮勣随步蹙。温温香卷阵，婉婉眉斗绿。微闻伊梁音，渌酒光动縠。鲜醲片饷尽，望姓空侧目。惧成庾郎哀，窃效杜陵哭。冥顽鳄鱼汇，屡覆舟万斛。枭雄扈将军，竟作机上肉。大侵交烽火，血胔腥草木。地媪为之愁，兼恐河源缩。熟闻灵胥庙，岁祭莫敢黩。三叫三酹觞，愿兴赤水族。钱王射强弩，至今有遗镞。何当起英魂，少助八州督。中原日无事，海宇蒙景福。尚虞多戕残，洒泪逃亡屋。"}