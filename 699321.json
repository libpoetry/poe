{"id":"699321","title":"冬日杂兴","dynasty":"明","author":"袁宏道","text":"残菊收新药，丹书缀断编。砚呵胶婢指，苔老夹冰钱。百衲支风惯，空杯见雪颠。缄书报知己，霜满蜡花笺。泻纸罗纹滑，飞枰石子寒。菊衰愁别蒂，鹤老梦归滩。香重红膏泣，粉枯白蠹残。寄声询衲病，驰帖报花安。雪炷抽寒焰，辰香扫炙尘。谱词分侍女，鬻帖与门人。边信封黄鼠，乡心想白鳞。卑官与大吏，一种逐蹄轮。残帙随风卷，閒窗尽日哦。胆瓶青剥落，梵呗语殽吪。寒节逢人少，新诗说酒多。小蛮持管笑，呵墨写长蛾。"}