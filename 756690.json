{"id":"756690","title":"题丁仑峰洗鹤图","dynasty":"清","author":"清恒","text":"一双皎皎瑶台鹤，欲飞不飞如有约。老去长存万里心，碧天冲破秋寥廓。每一招之鹤自来，鹤虽不语心颜开。呼儿洗之复更洗，本来洁白无纤埃。一鹤先飞松顶立，若与主人高下揖。世上纷纷那得知，主人亦是瑶台客。还留一鹤临清泉，若有所思衣飘然。记向瑶台曾洗过，已经一别三千年。"}