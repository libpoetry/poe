{"id":"695369","title":"送沈刚夫偕吴绅赴南监七首","dynasty":"明","author":"林光","text":"霏霏烟气散还遮，把酒当湖认港汊。忽忆去年今夜月，卧林亭下看梅花。国子师模遇好官，抠趋休厌一冬寒。春秋本是吾儒业，莫遣人将异类看。浅倾苏合香丸酒，细咏南川老子诗。小雨寒江难进步，留君须到大晴时。浮生岁月易消磨，岁月官阶积贵多。惟问上元程主簿，官阶资级昔如何。烂熟思来寝已安，白头那厌一毡寒。送君翻有留君意，更把长江仔细看。兴尽床头草当茵，坐来还有一腔春。乾坤不朽儿男事，懒把斯言嘱别人。浦子城边几日程，送君南望不胜情。逢人欲问栽花事，祇恐希夷睡未醒。"}