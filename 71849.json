{"id":"71849","title":"木兰花慢·甚无情枯竹","dynasty":"元代","author":"刘敏中","text":"甚无情枯竹，使人喜、使人悲。爱太古遗音，承平旧曲，吹尽参差。千秋凤台人去，算风流、只有赵郎知。秋晚楼空月夜，日长人静花时。酒阑更与尽情吹。欲起不能归。怕幽壑潜蛟，孤舟嫠妇，掩泣惊飞。伤心少年行乐，奈春风、不染鬓边丝。静倚阑干十二，醉魂飞瑶池。"}