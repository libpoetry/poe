{"id":"1061043","title":"次韵吕由义见赠之什兼简若谷居仁","dynasty":"宋","author":"饶节","text":"行年本数奇，阅世复痴绝。巉然寒饿表，但未朋友缺。晚得二三子，楚楚著行列。家学有师法，保身尽明哲。堂皇建钟磬，户牖照玉雪。白晰采兰手，未负如意铁。由来石中璞，不在苦分别。当时偶一见，顿使我心悦。道丧古人远，君子或降节。狐裘傥羔袖，岂待蹠与桀。若人苟相久，可以辅衰拙。欢喜奏微吟，聊嗣登歌阕。"}