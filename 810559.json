{"id":"810559","title":"台阳杂兴 其二","dynasty":"清","author":"马清枢","text":"山势龙盘起木冈，我朝文教破天荒。朝霞倒影翻红水，万派横流涌黑洋。石出野田原有谶，金埋岩谷讵犹藏。如何士卒开山路，辛苦难逢三保姜。溪洞生烟十八重，乱山苍翠簇芙蓉。谁能望气探银穴，便欲乘云上玉峰。五夜寒潮鸣战鼓，二更残日吐边烽。风中挟火麒麟飓，奇事还闻犼斗龙。仙桃高对佛桑红，花信难凭廿四风。百合奇香收鹿港，千年积雪望鸡笼。御冬旨蓄腌番蒜，占岁丰穰验刺桐。生性浑浑偏嗜饮，竹筒酿酒学郫筒。高岸萋萋草似烟，白波青嶂水沙连。编茅绕屿千椽屋，架竹浮湖万顷田。唤渡津头划蟒甲，卖盐市上用螺钱。行人莫惮藤桥险，别是瀛壖一洞天。信有仙源可避秦，土番半是女真人。一年海燕常重乳，四季林花不断春。倒挂山禽如凤小，寄居沙蟹与螺亲。敦厖未改鸿荒俗，丁壮扶犁妇负薪。岩穴曾栖宋客星，胜朝事势等零丁。骑鲸人去天难问，梦蝶园荒酒易醒；满树花开三友白，孤坟草为五妃青；哀蝉似诉王孙恨，暮雨萧萧不忍听。方言曾亦说台员，古塔嵯峨拂五云。斑竹至今悲烈妇，甘棠自昔爱参军。野牛驯后犁春雨，蒋鹊飞来噪夕曛。閒却朱提无用处，洋钱买得达戈纹。长街花鼓闹春宵，独坐荒斋意寂寥。狷介谁如高士菊，芳鲜共爱美人蕉。侵帘树影斜随月，绕榻涛声冷带潮。料得明朝天气好，竹溪应赴阮公招。"}