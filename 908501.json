{"id":"908501","title":"赋寿康海棠","dynasty":"宋","author":"李流谦","text":"何许园林春最酽，海棠万万千千点。不应惟是锦织成，正恐更将猩血染。未开半豆已欲滴，烂吐一庭尤潋滟。窥月洗雨俱可玩，抹雾横烟猝难掩。梓泽步障烘晓霞，温泉粉玉临秋鉴。相逢但欲酣且歌，目送谁言美而艳。桃花何处容面皮，欲笑春风无乃僭。光翻牖户翠堆幄，浓逼须眉缬生脸。裹头朝出常苦晚，烧烛夜看终未厌。见不数数梦来往，百斛可倾心独欠。老来世味薄如纸，斩断情根须一敛。随身鼓笛本游戏，过目埃氛亦俄暂。明朝风雨未可期，委地泥沙混真滥。凭君但向雪落时，个里直须勤点检。"}