{"id":"468306","title":"病怀","dynasty":"明","author":"王以悟","text":"客居已经年，入春转多病。杯酒亦成痰，脔肉火旋盛。书册时一亲，怔忡不能竟。终日颓然闲，脉脉有所呈。果尔便长休，顺宁须自证。遐想宣尼言，朝闻良足□。嗟我优游夫，何由可入圣。本原在独知，工夫须主敬。深渊与薄冰，存心以养性。一息若成虚，罔生非真命。愿言易箦时，吾求得其正。"}