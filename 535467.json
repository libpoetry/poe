{"id":"535467","title":"天柱篇赠徐子芳","dynasty":"明","author":"王立道","text":"天柱岧峣与天通，紫皇高住金银宫。下朝群帝三十六，琼蕤翠羽骖飞龙。广乐絪缊赤霄暝，烟霞烂熳回仙踪。九关无人熊虎静，赤鸾歘下随长风。长风噏馺江淮间，地灵天宝钟英贤。南州复见生孺子，徐陵千载如比肩。忆君弱冠振芬藻，琦才瑰行俱卓然。俄摧月窟千寻干，竦身忽在青冥烟。青冥迢迢九万里，君行壮迹从兹始。逸气遥横七泽云，雄词直簸三江水。建安诸子空高名，王粲元非伟长伦。中论年来篇几著，独行已出今时人。我本金门陆沉者，风期独与君相亲。天生豪士须会合，龙剑雌雄信有神。"}