{"id":"1068725","title":"龟化","dynasty":"宋","author":"宋京","text":"君不见秦时张仪筑少城，土恶易败还颠倾。力疲智竭筑未就，神龟为尔开其灵。龟行所至城不圮，板筑之功以此已。功成隐去智且贤，城下于今祗流水。殷勤高谢余且网，不梦元君宁自放。仪兮仪兮奈尔何，口舌纵横饰欺妄。天使神龟笼尔术，不言而行功自毕。安得人灵若尔灵，照见百为心遐逸。"}