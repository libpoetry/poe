{"id":"722687","title":"望江南  本意","dynasty":"明末清初","author":"曹溶","text":"江南远，乳燕不曾来。千里信回春水阔，一年人去野棠开。香阁在尘埃。江南小，近日不藏春。朱户半开眠宿酒，粉娥成队散轻尘。弦管正愁人。江南别，旧泪一双流。笛弄夜凉关路黑，虫悬叶老玉衣秋。且莫盼兰舟。江南恨，亭榭少人看。醉里不堪啼鴂早，梦余初觉卖花寒。风雨又漫漫。"}