{"id":"1117298","title":"题鹤鸣亭","dynasty":"宋","author":"辛弃疾","text":"种竹栽花猝未休，乐天知命且无忧。百年自运非人力，万事从今与鹤谋。用力何如巧作凑，封侯原自曲如钩。请看鱼鸟飞潜处，更有鸡虫得失不。莫被閒愁挠太和，愁来只用暗消磨。随流上下宁能免，惊世功名不用多。閒看蜂衙足官府，梦随蚁斗有干戈。疏帘竹簟山茶碗，此是幽人安乐窝。林下萧然一秃翁，斜阳扶杖对西风。功名此去心如水，富贵由来色是空。便好洗心依佛祖，不妨强笑伴儿童。客来閒说那堪听，且喜新来耳渐聋。"}