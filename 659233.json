{"id":"659233","title":"黎乾兆归寿母蟠桃图诗","dynasty":"明","author":"罗玘","text":"骏缰络卑枝，荼垒巢上干。天鸡立高颠，用口作昏旦。蠕蠕群动间，机息肯汗涣。开华与结实，纳甲刚百换。累累缀星曜，终海枯石烂。狡儿饥欲偷，耄王空扼腕。堂前忽见之，眼眩杂花乱。遂疑渝之源，脉与昆崙贯。借君报主身，白日生羽翰。飞归拜堂下，修爵进无算。更祈三青鸟，母徒邈云汉。常立堂东西，如立王母畔。"}