{"id":"443285","title":"佩佩歌","dynasty":"当代","author":"魏新河","text":"岁次记壬申，嘉平月十二。未时六刻馀，弄瓦沾祥瑞。卜吉初未名，佩佩呼小字。啼笑漫关情，寒燠心相寄。用是罢吟诗，长坐爱渠睡。所以净余怀，营营暂忘记。侍儿甘劬劳，光阴倏已弃。岁周又八月，高可齐矮匮。指处索饴糖，开箱弄衣裳。绕门能健走，巧舌信如簧。有时浑无赖，曳帘与躲藏。对兹饶思想，感慨动苍茫。遂令红尘客，颇悔利名场。翻虑小儿女，人世风波长。赤子亦何为，素丝遣悲伤。我行且三十，行路百忧集。更惭为人父，生计兼供给。于役况辛苦，去日难再拾。百绪盈心胸，纷纷难编辑。兀坐吟复歌，青衫满涕泣。岂无乐土计，谁能救形势。顾视西厅下，小女方酣憩。咄汝无知儿，胡为来斯世。"}