{"id":"1004057","title":"劳农安德镇古刹过句德华园二首 其一","dynasty":"宋","author":"程公许","text":"青炜留中分，风日和且酽。冰绡熨远空，云锦织方甸。农政自古然，长官欲身劝。皤皤彼黄发，恳恳余素念。胼胝无乃劳，推沥不敢怨。文移窘星火，日夕腼颜面。所欣岁荐熟，况复江可堰。蒙袂奚自来，储粟何以赡。瓣香企璇穹，遍界雨美膳。使民乐耕桑，为国罢征战。尧俗可尽封，呜呼何日见。"}