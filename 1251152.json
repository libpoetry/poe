{"id":"1251152","title":"和云壑熟食日韵并 序别","dynasty":"元末明初","author":"陈谟","text":"只欲闻韶去，其如度岭赊。淹留囊易涩，叙别雨频嗟。老树迷云叶，危墙上土花。榆烟新出火，谷雨早分茶。纪节门垂柳，悲风墓集鸦。他乡托萍水，高兴鄙桑麻。酒出铜泉滑，鱼分丙穴嘉。金相霞错落，锦句玉横斜。落月雷塘路，啼鹃介子家。钟情君最厚，滚滚惜年华。"}