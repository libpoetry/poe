{"id":"1004235","title":"喜雨上使君","dynasty":"宋","author":"程公许","text":"塞垣昏昏缠杀气，春阳暵旱惨如燬。老蛟熟睡呼不起，暴尪鞭巫徒为耳。云将族兮俄披靡，飞廉之怒谁或使。绵州刺史亦劳止，寝不遑安食不旨。沥胆濡毫肝作纸，封章夜诉天尺咫。电帜簸红雷虺虺，一筛时有万丝委。旬浃频占垤封蚁，半夜流膏活千里。瓦沟佳声密飘洒，箫韶九奏未堪拟。焦卷一朝有生意，梦鱼之占立可俟。中原格斗何时已，军储急须问庚癸。剥肤骎骎几及髓，国脉所寄将奚恃。腐儒流浪半环水，月蠹太仓三斛米。干时无策颡有泚，况忍懒书酣昼寐。知元道州汉良吏，可无长歌为志喜。北风涨尘目易眯，安得天河一湔洗。丰年高廪万亿秭，重见周道平如砥。"}