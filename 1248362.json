{"id":"1248362","title":"雨后戴山游眺偕黄孝廉陈茂才","dynasty":"元末明初","author":"张羽","text":"积雨限游步，超然怀远观。虽微千仞冈，孤岑且流玩。冀展东山望，一写川上叹。如何方此时，气雾郁未散。玄云蔽白日，八表洞漫漫。川原近莫觌，安能□云汉。耳目既罕适，沉忧将何缓。感兹一以悟，滞景中自乱。内照苟昭旷，通蔽非所间。由来君子道，尸居或龙见。伏雌乃默化，何必收摇翰。去矣齐物变，卑栖永遗患。"}