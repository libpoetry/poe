{"id":"701555","title":"潞河阻冻戏赠文衡山五绝","dynasty":"明","author":"黄佐","text":"研池涵月映窗虚，中有骊龙万斛珠。安得天瓢翻作雨，一时飞洒尽公书。元气淋漓接混冥，毫端山水自仙灵。桂坊走马求蓬岛，芸阁移书问洞庭。山如文债海诗逋，追骑飞尘出帝都。归去太湖烟水上，不知能对白鸥无。阖闾城下浩烟波，日日沙头载酒过。垂杨系艇不知数，一纸黄庭双白鹅。纷纷车马款柴关，焚却银鱼亦未闲。输我疏顽无一事，日骑黄犊访青山。"}