{"id":"720475","title":"蠡湖行","dynasty":"明末清初","author":"王鉴","text":"山苍苍，水泱泱，湖天一钓青茫茫。云是范蠡扁舟之归路，湖田绿雨，两岸浸垂杨。千丝万丝蘸波面，年年逝水随流光。老渔醉不醒，醒起满船霜。霜风叫寒鹰，一字横吴江。沼吴人去鸥拍拍，天澹云闲几狂客。狂客大笑何为乎，夫差一醉亡其国。又复感慨贤豪闲，范蠡归来欲谋食。彼诚不必登西山而采蕨薇，亦奚不先严陵而坐磐石。噫嘻乎，千金或可谋，幼子亦可惜。积财不散天厌之，山亦欲崩海亦溢。我歌蠡湖行，声与秋云翔。秋云无定忽变灭，水底分明见湖月。"}