{"id":"427573","title":"六州歌头 书扪舌录后","dynasty":"近现代","author":"黄公渚","text":"燕云北望，返璧是何年。铜驼圮，金鳌黯，莽烽烟。事难言。多少新亭恨，三辅地，衣冠族，成大错，支残局，遂偏安。降将纷纷十万，横磨剑、一夕萧然。只三河年少，矢尽继空弮。被发伊川。岂关天。念矛头米，盾头墨，空慷慨，欲心燃。南烬录，东华纪，北盟编。蔚奇观。此是千秋业，备心史，副名山。宜窃愤，非吾党，莫轻传。闻道划江议定，甘小腆、宁阻投鞭。镇填胸块垒，起坐不能眠。泪涌如泉。"}