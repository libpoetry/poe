{"id":"1222115","title":"原古上元学士","dynasty":"元","author":"郝经","text":"麟死九鼎沦，万世无孔孟。文字糠秕馀，扶藉不绝圣。伊昔大观季，天王始失政。中声入哇淫，吾道孰不竞。金源东北来，一洗河海净。斯文甚滥觞，几坠土梗横。吴楚割半天，疮痍仅续命。伊洛遽骞腾，朱张立朝廷。弘肆六艺学，俾与日月并。中原有奇才，词赋方斗饤。天门黄金榜，赫耀动万姓。君臣此为得，父师此为令。或者语诗文，环视惊盼瞠。孰意元化精，不遂入昏瞑。浚发自蔡党，高步出辽夐。墨浸天壤深，笔扫风雷劲。丝纶帝载熙，训诰王言瑩。诸公继踵作，互执造化柄。黄山与黄华，双凤高蹭蹬。清风玉树鸣，千古一辉映。有若閒閒公，光彩璧月恒。云烟恣挥洒，乾坤快歌咏。亹亹金声铿，矫矫银钩硬。杨冯李雷麻，嶷崿胥倡应。五行连丽天，四海望而敬。伟哉遗山老，青云动高兴。文林刬荆棘，翰府开蹊径。秋空玉琴张，搏拊分雅郑。三闾一曲歌，忽唤刘伶醒。哀哀汴蔡亡，六合为悬磬。此老独巍然，声价骇群听。振袂凌孤霞，珠璧飞欬謦。人宗一代文，天赋百年盛。纷纷夸毗子，捆摭为訾评。自谓人胜天，讵知天已定。行行野史成，共为天下庆。作噩建子月，投我以照乘。蔀屋惊见斗，寒焰忽蟠亘。经也生已晚，弗及拜先正。穷阎一束书，十载成堕甑。学问苟有归，贫窭安足病。今乃得溟渤，问津有龟镜。挈我登龙门，绠我出虎阱。摇摇风中旌，兹始见依凭。缅思先世泽，于今果无竟。呜呼世道丧，欲语寒泪迸。何时倒银汉，与世开䒌靘。昂头冠三山，俯瞰旭日晟。陆海辟文源，生民共涵泳。"}