{"id":"807474","title":"念奴娇  延令季苍苇席上送周子俶计偕京师","dynasty":"清","author":"陈维崧","text":"长途迫岁，正黄河飞雪，马都没腹。裤缚黄皮雄舞槊，那顾从奴猬缩。斫彘屠门，射雕塞上，生啖黄獐肉。看君意气，真成勇过贲育。况是历落盘龙，风流公瑾，海内标名目。此去长安声价重，定压庾徐潘陆。愧我牢骚，借人杯炙，送汝登华轴。慈恩题罢，归鞭春昼须速。"}