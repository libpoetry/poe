{"id":"1089352","title":"次韵才叔分韵得七字","dynasty":"宋","author":"许及之","text":"竹院主人新筑室，涓吉上梁辰取乙。鸠工度材合忙冗，分韵题诗能暇逸。独怜久不到容成，片语全无课秋律。自伤病足转拘挛，不复抛砖为倡率。转庵忽传七字作，顿埽陈言洗凡质。剩喜金风入诗思，定挽银河洗吟笔。鼓宫宫动妙入神，上医医国愈吾疾。联翩急埽烦寄似，已负今年七月七。"}