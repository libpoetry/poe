{"id":"1043668","title":"渭水","dynasty":"宋","author":"刘攽","text":"鸟鼠流清渭，岍岐导众山。悬车循暗谷，断栈出重关。长路去未已，连峰深更艰。秋高木落外，天夐鸟飞间。日出看群动，烟收认百蛮。别肠逾九绝，愁泪独长潸。立志薄轩冕，隐居宜草菅。自甘家食薄，还爱綵衣斑。从吏负夙愿，辞亲何厚颜。简书今可畏，幕府尚馀閒。猿叫无劳思，鸿冥不易攀。归来城阙望，但见白云还。"}