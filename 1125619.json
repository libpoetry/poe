{"id":"1125619","title":"归休亭","dynasty":"宋","author":"诸葛赓","text":"小筑危亭聚石淙，清溪环绕不通江。栽成傲骨梅千树，呼出栖云鹤一双。垂钓艇乘新涨水，摊书光借夕阳窗。勋名事事皆堪避，只有诗情未肯降。日影初升竹半篙，一天晴色读离骚。凭栏对客浮樽斝，隔水听人正桔槔。拂去梁尘饯乳燕，扫归松栗煮秋涛。柴门正对青青柳，浪说新诗欲拟陶。水国微茫境不凡，箨冠萝带芰荷衫。云归洞口鹿常卧，叶落巢门鸟自衔。采药道人过峭壁，汲泉童子下层岩。名山书卷封题处，多少烟霞护玉函。"}