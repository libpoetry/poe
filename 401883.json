{"id":"401883","title":"桥上望江二首","dynasty":"民国末当代初","author":"聂绀弩","text":"重揩老眼生明月，万艇千帆入画行。远水船高天际寺，近囱烟满雾中城。隔江飞雨鱼蓑重，侧水扬帆鸟羽轻。信美河山况吾土，孰衣昼出也人情。水上烟囱陆上囱，汉阳秋树郁葱茏。水中船舶行宫殿，陆上楼台驻舰艨。日有深江城在岸，车如流水马如龙。横波不有桥高矗，千里目焉一望空。"}