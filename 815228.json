{"id":"815228","title":"春晚出郭送溧阳公归葬江南述感","dynasty":"清","author":"胡天游","text":"望到郊门万古愁，归来城府飒清秋。阅人华屋更相待，流涕哀筝并自休。陵处可应成下马，路分犹怕近西州。川原便逐东风改，会有心期白日留。槐碧幢新旧燕归，不逢家令已成悲。难为东阁重来日，堪忆三朝晏起时。白首青山终一隔，沧波丹旐恨俱移。敢辞垂老仍羁贱，泪湿生金续蔡碑。一梦从公十载深，塞云关雪换朝阴。嘘枯地觉无余恨，留落天疑直至今。经共任安终托意，早成疏傅欲归心。两嗟萧瑟东风外，尽与伤春变楚吟。冠剑行看欲就封，过门争感旧时龙。人间梓器身何恨，病后楹书墨尚浓。春水帆樯星斗气，晚花宾客雨云踪。苦为怨句裁还得，秋对青云阮仲容。"}