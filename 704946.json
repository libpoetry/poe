{"id":"704946","title":"赠别","dynasty":"明","author":"霍与瑕","text":"携手忽惊袂转分，三城灯火旧比邻。仙舟泛泛桃花水，祖席离离杨柳春。折柳暂翻梅岭曲，看花莫溯武陵津。秋风吹罢鹿鸣管，又是金台射策人。长安风细静无尘，门对西山结近邻。殿阁五云清禁迥，烟花三月玉河春。忽闻蓟北吟庄调，又向江南问楚津。知到羊城过粤秀，倚闾犹有未归人。羽仪廊庙见元公，羡尔徊翔六翮雄。礼乐明明新国子，簪缨滚滚旧家风。潞河冰送江南鹢，庾岭云归塞北鸿。赋别不堪乡土思，一尊聊共海门东。"}