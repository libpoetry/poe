{"id":"1032380","title":"春社同梁必大汤景文徐山玉吴昭德吴仲退李思宣周南翁饮芝山五峰亭二羽士来会以范文正公云飞过江去花落大城东分韵得云字","dynasty":"宋","author":"黎廷瑞","text":"戊雨敷雉甲，午晴沉幽薰。时迈足永慨，景舒聊暂忻。联屐得英彦，携壶出尘氛。亦有丹丘客，共眺青山云。芝空石磊磊，华落川沄沄。代远吊残柏，氓劳念遗枌。吾生竟何如，兹饮又及曛。萍流岂易合，星聚还当分。深忧怆范老，长谣唁庐君。邂逅有千载，宁无感斯文。"}