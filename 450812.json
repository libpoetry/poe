{"id":"450812","title":"金缕曲 觉梦","dynasty":"当代","author":"黄绮","text":"几树梅开了。带些些、江南春讯，压枝红小。朝雨弄寒人未起，庭静一声啼鸟。唤幽梦、又因谁道。绿涨曲池香满谷，怪东风、不解吹烦恼。闲过却，人俱老。谢家池馆今重到。更堪怜、回廊别院，月明双照。扶起迷离初中酒，一任风前窈窕。频相劝、殷勤年少。自制新词歌旧恨，奈无端、渐觉歌声杳。从翻悔，纱窗晓。"}