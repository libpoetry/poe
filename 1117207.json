{"id":"1117207","title":"游太山四首 初入南山","dynasty":"宋","author":"苏辙","text":"自我来济南，经年未尝出。不知西城外，有路通石壁。初行涧谷浅，渐远峰峦积。翠屏互舒卷，耕耨随攲侧。云木散山阿，逆旅时百室。兹人谓川路，此意属行客。久游自多念，忽误向所历。嘉陵万壑底，栈道百回屈。崖巘递峥嵘，征夫时出没。行李虽云艰，幽邃亦已剧。坐缘斗升米，被此尘土厄。何年道褒斜，长啸理轻策。山蹊容车箱，深入遂有得。古寺依岩根，连峰转相揖。樵苏草木尽，佛事亦萧瑟。居僧麋鹿人，对客但羞涩。双碑立风雨，八分存法则。云昔义靖师，万里穷西域。《华严》具多纸，归来手亲译。蜕骨俨未移，至今存石室。遗文尽法界，广大包万亿。变化浩难名，丹青画京邑。粲然共一理，眩晃莫能识。末法渐衰微，徒使真人泣。青山何重重，行尽土囊底。岩高日气薄，秀色如新洗。入门尘虑息，盥漱得清泚。高堂见真人，不觉首自稽。祖师古禅伯，荆棘昔亲启。人迹尚萧条，豺狼夜相抵。白鹤导清泉，甘芳胜醇醴。声鸣青龙口，光照白石陛。尚可满畦塍，岂惟濯蔬米。居僧三百人，饮食安四体。一念但清凉，四方尽兄弟。何言庇华屋，食苦当如荠。东来亦何求，聊欲观海岱。海西尚千里，将行勇还退。岱阴即齐疆，南往曾历块。春深草木长，山暖冰雪溃。中巷无居人，南亩释耕耒。车徒八方至，尘坌百里内。牛马汗淋漓，绮纨声綷縩。喧阗六师合，汹涌众流汇。无复问谁何，但自舍耽爱。龙鸾画车服，贝玉饰冠佩。骅骝蹴腾骞，幡旆飞晻暧。腥膻及鱼鳖，琐细或蒲菜。游墯愧无赍，技巧穷殊态。纵观?未已，精意殚一酹。出门青山屯，绕廊遗迹昧。登封尚坛壝，古观写旗队。戈矛认毫末，舒卷分向背。雍容太平业，磊落丰碑在。往事半蓬蒿，遗氓但悲慨。回瞻最高峰，远谢徂徕对。欲将有限力，一放目所迨。天门四十里，预恐双足废。三宿遂徘徊，归来欲谁怼。前年道轘辕，直上嵩岭背。中休强饮食，莫宿时盥颒。稍知天宇宽，不觉人寰秽。岁时未云久，筋骸老难再。山林无不容，疲薾坐自碍。自知俗缘深，毕老守阛阓。何当御清风，不用车马载。"}