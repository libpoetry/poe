{"id":"523111","title":"王郎行","dynasty":"明","author":"李梦阳","text":"将军开国弓剑传，子孙章甫能朝天。相国沉冥二十年，怀宝弗售人所怜。飞缨跃马赫动地，公也视之如浮烟，雅歌日醉金尊前。生有三男子，不令学剑令青编。大郎早蹑黄金榜，声名佐郡青云上。二郎秾郁更英特，掇青拾紫犹翻掌。三郎年十馀，头颅角崭如。拱立向人前，解背经与书。二郎昨别我，云将还故乡。马蹄驰逐秋槐黄，龙泉出匣光自射，骅骝历块畴能当。连翩骑从喧皇州，春风紫陌行鸣驺，生儿当如孙仲谋。于嗟相国胡所忧，浊醪惟恨不满瓯。听我王郎行，我行还自歌。何以赠之珊瑚柯，又何赠之玉山禾。愿郎归，白玉珂。"}