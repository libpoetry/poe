{"id":"51107","title":"雪中李世贤招观东坡清虚堂诗真迹","dynasty":"明代","author":"吴宽","text":"茫茫巨海流银沙，光分民舍并官衙。诗人说诗等说法，四坐缤纷天雨花。寥寥小巷绝人迹，谁肯柱杖过吾家。曲中合沓失《朱鹭》，谷口联翩多白鸦。青葱摇落上林苑，一夜乱缀琼瑶葩。故人相送定石炭，恶客好饮惟江茶。清晨忽报有苏墨，折简邀看门频挝。形疑虾蟆似曾压，技痒虮虱谁为爬。料知刻本来广右，醉笔漫灭犹堪嗟。坐当大雪发长笑，新酒正热浮红霞。"}