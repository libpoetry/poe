{"id":"1194210","title":"成纪书事二首","dynasty":"唐","author":"许棠","text":"东吴远别客西秦，怀旧伤时暗洒巾。满野多成无主冢，防边半是异乡人。山河再阔千馀里，城市曾经一百春。闲与将军议戎事，伊兰犹未绝胡尘。蹉跎远入犬羊中，荏苒将成白首翁。三楚田园归未得，五原岐路去无穷。天垂大野雕盘草，月落孤城角啸风。难问开元向前事，依稀犹认隗嚣宫。"}