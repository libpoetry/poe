{"id":"816956","title":"东征逾载整棹言归巡使黄玉圃先生索台湾近咏知其留心海国志在经纶非徒广览土风娱词翰已也赋此奉教","dynasty":"清","author":"蓝鼎元","text":"盛夏我将去，先生绣斧来。欲观君子化，以兹暂徘徊。邂逅若畴昔，雄谈何快哉。清风弥岛屿，百辟式丰裁。其如困羽檄，不待日追陪。我今整归棹，过从无嫌猜。所念经营者，先事去祸胎。愿言一为别，幸无忽草莱。番黎素无知，浑噩近太古。祇为巧伪引，讼争亦肆侮。睚眦动杀机，其心将莫禦。所幸弗联属，社社自愚鲁。太上用夏变，衣冠与居处。使彼忘为番，齐民消党羽。其次俾畏威，罔敢生乖迕。无虐无令傲，服劳安作苦。恩胜即乱阶，煦嘘鼠为虎。所以王道平，不为矫枉补。内山有生番，可以渐而熟。王化弃不收，犷悍若野鹿。穿箐截人首，饰金誇其族。自古以为常，近者乃更酷。我民则何辜，晨樵夕弗复。不庭宜有征，振威宁百谷。土辟听民趋，番驯赋亦足。如何计退避，画疆俾肆毒。附界总为戕，将避及床褥。凤山东南境，有地曰琅峤。厥澳通舟楫，山后接崇爻。宽旷兼沃衍，气势亦雄骁。兹土百年后，作邑不须?。近以险阻弃，绝人长蓬蒿。利在曷可绝，番黎若相招。不为民所宅，将为贼所巢。遐荒莫过问，啸聚藏鸱枭。何如分汛弁，戒备一方遥。行古屯田策，令彼伏莽消。天子重海邦，宵旰念重洋。稔知民疾苦，经营固岩疆。先生代巡守，旷典岂寻常。勿虚此行行，使命乃有光。贱子虽不才，躬践戎马场。居东将二载，所见颇周详。曾将前箸借，孽丑俘且僵。承索台湾咏，草此留别章。狂言失忌讳，意念则深长。荛采檄有司，白简上朝堂。敉宁纪功德，山水并苍泱。"}