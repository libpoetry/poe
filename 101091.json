{"id":"101091","title":"送孙勉·昔年罢东武","dynasty":"宋代","author":"苏轼","text":"昔年罢东武，曾过北海县。白河翻雪浪，黄土如蒸面。桑麻冠东方，一熟天下贱。是时累饥馑，常苦盗贼变。每怜追胥官，野宿风裂面。君为淮南秀，文采照金殿。胡为事奔走，投笔腰羽箭。更被髯将军，豪篇来督战。亲程三郡士，玉石不能衒。欲知君得人，失者亦称善。君才无不可，要欲经百炼。吾诗堪咀嚼，聊送别酒咽。"}