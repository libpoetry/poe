{"id":"1039911","title":"次韵林希喜赵少师概游杭","dynasty":"宋","author":"赵抃","text":"维岳生台辅，于时正典刑。我尝同政府，公早谢明廷。官贵跻三少，身閒越八龄。所难惟寿算，岂易是康宁。求旧心犹壮，寻幽足未停。宋都俄暂别，吴语喜重听。宗契今逾厚，交情久可铭。摛辞工咏物，吐屑妙谈经。岚色迎红旆，湖光动綵舲。游名多写壁，燕席旋张屏。忽遇瀛洲客，新辞使者星。承恩来玉陛，涖事傍沙汀。厌赏尘中景，思登野外亭。爱忘嘉意重，溢美雅章形。叙远才超绝，搜奇思杳冥。道山宁久去，归路入云青。"}