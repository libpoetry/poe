{"id":"626982","title":"答江右宗赤霞孝廉","dynasty":"明","author":"梁宪","text":"海滨有遗民，躬耕事陇亩。田芜少取获，不能自糊口。卖药出城市，少藉升与斗。高堂老母在，廿年失中臼。家贫难续娶，松窗自孤守。迂疏难谐世，又不善奔走。懒堕既无匹，且复贪杯酒。著书十万言，只堪覆瓿缶。里邻重富贵，诟贱交相丑。窘辱至非情，问汝颜何厚。答言顺吾天，任柳生左肘。毁誉何足据，自反应无有。己未花朝节，有客把门扣。扣门者何人，云来自江右。邀客入草堂，扫石坐北牗。相视两莫逆，起立忘先后。从此无朝昏，疑义互相剖。赠我以嘉言，欲报无琼玖。聊自述行藏，以贻金石友。"}