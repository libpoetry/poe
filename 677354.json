{"id":"677354","title":"公子行","dynasty":"明","author":"胡直","text":"翩翩佳公子，爱客日忘疲。置酒临飞观，挂席扶桑枝。交窗侍玉女，宾盖何葳蕤。西园竞纷葩，灼灼映清池。名香陈异域，绮馔分天厨。瑶觞倾桂醑，鸾刀宰神鱼。燕姬左调瑟，越艳右吹竽。昼穷成宵宴，绡幔华灯舒。陈阮恒接毂，丁王曳长裾。发篇凌白雪，妙曲凤将雏。各罄万年觞，良遇惜居诸。伟长何恬漠，独窜箕山隅。"}