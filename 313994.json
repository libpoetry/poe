{"id":"313994","title":"贺新郎·吴陵僧寺看紫藤绣毬","dynasty":"清代","author":"陆震","text":"日午思衣葛。偶閒行、西桥西去，游人争说。小寺藤花开正好，树干千寻如铁。花直上、千寻之末。未到禅扉翘首望，早无边、紫气来空阔。下更积，千堆雪。浑疑柳絮因风叠。细看时、绣毬万颗，团团如月。不是扁舟前日到，已过花开时节。算转眼、春将人别。金尽尚能谋一醉，只吴陵、酒恶难消渴。煮茗共，山僧啜。"}