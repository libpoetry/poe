{"id":"1127051","title":"次韵答和甫卢泉水三首","dynasty":"宋","author":"黄庭坚","text":"初侯不能六尺长，少日结交皆老苍。势利不可更炎凉，解缨从我濯沧浪。与君论心松柏香，何为独忆卢泉之上多绿杨。卢泉如练照秋阳，泉上之人犹谤伤。此邦虽陋有佳士，勿厌风沙吹茫茫。愿君不负上池水，囊中探丸起人死。卢泉之木百尺长，下荫泉色如木苍。蘋风荷雨洒面凉，倒影摇荡天沧浪。网登锦鳞蒲荇香，何以贯之柳与杨。古来希价入咸阳，贪功害能相中伤。君今已出纷争外，但思烟波春渺茫。奉亲安乐一杯水，卢泉之滨可忘死。舍后钟梵炉烟长，舍前帘影竹苍苍。事亲煖席扇枕凉，中有一士鬓苍浪。同心之言兰麝香，与游者谁似姓杨。朝发枉渚夕辰阳，怀瑾握瑜秪自伤。东有浊河西清漳，胡为搔头卢泉思茫茫。清明在躬不在水，此曹狡狯可心死。"}