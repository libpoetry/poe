{"id":"645012","title":"泰和普阁寺壁颜辉画","dynasty":"明","author":"解缙","text":"涂生少与鬼神遇，家在我乡社山住。踏破山河画得名，颜辉服役从之屡。清贫四壁自挥手，旋题粉垩分新旧。匣移好事为汝留，百年风雨人间寿。泗水一盂捲沧海，娉婷妖孽颜如灰。水平咄嗟具汤沐，运持万斛青莲开。胡奴金童发拳曲，鼗鼓声喧叫万回。玉环堆坏不能扶，天台惠林游国都。杖头三国几英杰，识者当时知有无。忽从殿角出彪虎，仓皇悔不弯弓弩。走过盘拿值一龙，前额披鳞咸争武。两禅痴坐殊不惊，松阴露滴秋冥冥。寒山拾得笑何事，老佛垂发东南行。定光亦向长汀去，千年狝猴作人语。徵也光华照末来，胡雏那得相宾主。光中兵甲血相溅，石勒诸儿眼如鼠。括囊笑杀万缘空，醯鸡起灭何匆匆。男儿一身佩宇宙，万亿劫后应相逢。神交语了未可终，金鸡飞出扶桑红。静巷道人正结夏，赤脚拟踏崚嶒峰。邀我题诗观明月，如此风流何远公。古来梦幻当相续，天地茫茫有形梏。生事不逢随眼前，世间何事非蕉鹿。跨牛庵前芳草绿，直上青天放黄犊。机锋禁署腾玉霄，风流太史黄山谷。"}