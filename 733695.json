{"id":"733695","title":"忆樊川梅花用东坡松风亭梅花韵","dynasty":"清","author":"陈廷敬","text":"半林乔木樊川村，数株梅花牵梦魂。媌娥靡曼不挂眼，夭桃野杏为狂昏。一廛未安扬子宅，五亩欲老香山园。玉妃鬖髿露身手，暗香冷艳来相温。有时先生春睡美，绮窗唤起惊朝暾。经寒故尝却罗幔，避风勤与关柴门。翻笑孤山林处士，拥衾对花花无言。只今人去花寂寞，谁怜落月闲清尊。"}