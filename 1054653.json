{"id":"1054653","title":"题介公庙","dynasty":"宋","author":"张商英","text":"十九年从晋重耳，艰棘忧危同践履。田中乞食桑下谋，茧足周旋垂万里。一心奉事不自欺，逆知天意开公子。及河忽闻舅犯言，如以朝衣蹈泥滓。鄙夫岂可与同行，携母入山甘隐藏。公子归来霸业强，筑坛践土尊天王。大夫卿士环佩锵，斩袪寺人纷颉颃。念子昔者皆奔亡，舍我长逝情怛伤。大蒐纵火焚山冈，烈焰不肯回刚肠。嗟乎义士不可量，何人谬作龙蛇章。"}