{"id":"318254","title":"塞垣春·观充和离骚书卷","dynasty":"现代","author":"饶宗颐","text":"雪意昏垂野。插绿昊、梅枝卸。澄心旧纸，隃麋新墨，书复如画。又冷香点破东风也。恁寂寞、供挥洒。更毫端驱风雨，细挑残烛摹写。新和瑞龙吟，师秦七、难比渊雅。检几卷离骚，怕啼鴂鸣夜。数银钩、十三行在，摩挲久、沉吟青灯下。月色试呵手，泪凝珠满把。"}