{"id":"765134","title":"还家","dynasty":"清","author":"张晋","text":"两年滞天末，言旋苦不亟。故乡忽在望，转复愁一切。入门闻笑言，客心藉少慰。妻孥喜且悲，讶我何憔悴。琐屑问行踪，殷勤办粗粝。有弟在中州，前月先我至。把臂感离行，挑灯对同气。我有孪生儿，双双了不异。绕膝相唲呕，怜渠解人意。家酿倾乌椑，味薄不成醉。举杯共斟酌，抚事增歔欷。因思作客初，危险历已备。生还托梦想，残命真如寄。骨肉得团圞，终荷皇天赐。"}