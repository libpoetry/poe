{"id":"1244143","title":"射虎行赠射虎人","dynasty":"元末明初","author":"郭钰","text":"昨日射虎南山颠，悲风萧萧眼力穿。今日射虎北山下，虎血溅衣山路夜。朝朝射虎无空归，家人望断孤云飞。度岭踰山弓力健，虎肉共分不辞远。府司帖下问虎皮，高枕髑髅醉不知。虎昔咆哮百兽走，一死宁知在君手。鼻端出火耳生风，拔剑起舞气如虹。昨夜空村见渔火，牛羊不牧犬长卧。作诗赠君毛发寒，烦君为我谢上官。君不见昔日刘昆称长者，虎北渡河不须射。"}