{"id":"527694","title":"题大司马王晋溪先生十牛图","dynasty":"明","author":"何景明","text":"君不见将军台阁龙图张，何人画牛司马堂。十牛战角垂其耳，挂之中堂见者喜。风林烟草恣牧放，水涉沙眠无触觗。黄犍黑牯觔肉真，司马堂中安用此。岂知此物公所珍，展画似对桃林春。高亭青松拂赤日，南山白日消黄尘。攻驹不羡三千牝，考牧还歌九十犉。尚书况登本兵部，天营十二屯貔虎。南征北伐运筹策，破虏擒戎在樽俎。已看神武藉经纶，要使苍生有环堵。苍生十年望苏息，海内荒城久荆棘。犁锄未慰三农心，输挽空嗟万夫力。我知明公分主忧，坐清寇盗安王侯。沙场之地皆田畴，尽却战马归耕牛。君不见中堂此图日张挂，丹青照耀麒麟画。"}