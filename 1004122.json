{"id":"1004122","title":"和小阮沇感时韵","dynasty":"宋","author":"程公许","text":"豆笾列炙凌丘垤，有酒如渑旨且洌。得似年丰世小康，渔樵结社谈蜚屑。畏途羊肠遍宇县，二十年间行未彻。忧时无力为支撑，问计商颜未能决。频年水旱酿灾眚，况复刀兵值空劫。剜疮补肉不遑恤，椎肤沥髓供一切。诗歌硕鼠想乐郊，泽自无鱼可堪竭。何时天狼陨芒焰，尽驱狐兔絷故穴。危机欲济重坎陷，暴征须戢猛火烈。所期世路静风尘，甘隐瓜畴耘露瓞。阿咸年少知激昂，勉法前修立功业。"}