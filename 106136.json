{"id":"106136","title":"偶读易兑卦衍朋友之义送历阳广文倪耕道应渊","dynasty":"元代","author":"方回","text":"易象丽泽兑，朋友以讲习。设官为之师，义取互相益。六位六爻画，分明如六人。君子不可疏，小人不可亲。初以刚居一，不与四为应。和兑未有疑，吉士故可信。二以刚居中，承三其人柔。孚兑内不感，有吉无悔尤。六三柔失位，其凶曰来兑。来兑欲媚我，妄说政可外。九以刚居四，六处三五间。商度久乃决，在恶三之奸。五象师之位，刚德既中正。上比六见剥，愿勿信彼佞。极说不知已，引三之柔类。此道未光大，正人所遐弃。一令而民说，燮调奠乾坤。一言朋友说，师道亦云尊。大哉说之道，惟以刚为主。师友相与间，柔佞谨勿取。"}