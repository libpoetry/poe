{"id":"837703","title":"琐窗寒·绿阴","dynasty":"清末民国初","author":"吕惠如","text":"空欲成烟，净无堪唾，碧愔愔际。凄迷一片，隔断故国千里。隐江边、谁家小楼，有人背立斜阳里。正单衣才换，玉钗风漾，满身凉翠。花事。久消替。又换了梅园，清和天气。鸣鸠乳燕，共赏绿天新意。想前番、残红褪余，此中犹有春魂寄。伴画桥、明月眠琴，夜色笼清绮。"}