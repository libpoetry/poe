{"id":"790740","title":"纪江阴虚报冒功事","dynasty":"清","author":"张洵佳","text":"庚申我江城，城陷四月节。贼踞五六日，空城徙巢穴。五月贼又至，八月贼又去。自去还自来，来去无人预。谁知当道者，克复报两次。统兵实其人，渡江实其事。或挥鲁阳戈，或拔赵军帜。一拥而进城，杀贼尸横地。海市与蜃楼，妆点无不备。其意在邀功，其实皆儿戏。捷报达甘泉，史臣载笔记。后来修史官，谁复参疑义。吾读东华录，慨然发长嚱。"}