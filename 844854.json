{"id":"844854","title":"和果园闲情四咏 咏别","dynasty":"清末民国初","author":"曹家达","text":"迢迢幽怨付骊歌，小蹙临岐双黛蛾。暮雨暗怜芳草长，夕阳空见远山多。从教故国花难老，肯信天涯水不波。一霎流光容易过，虚凉锦幕夜如何。早信关山飞不去，离魂前夜化秋烟。却嫌到此难为诉，转觉相逢是少年。江上南风知我意，天涯破月为谁悬。无端晓色侵罗帐，唤起莺儿恼枕边。团团明镜合欢床，自到秋来每倦妆。落木寒砧动消息，敝裘故剑替思量。闷寻行迹苔花绿，又过归期塞草黄。终是音书传不到，玉阶露下怯空房。香炭成灰便不温，小帘人静怕黄昏。寒灯照雨沉孤影，更柝和风咽断魂。莲子有心还自苦，萍花虽好怨无根。如何一别清秋后，长此支离昼掩门。"}