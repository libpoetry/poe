{"id":"650011","title":"水龙吟 寿建安少傅","dynasty":"明","author":"杨士奇","text":"一星南极辉光，每年腊节明朝见。黄封赐酒，翠盘仙脯，画堂张宴。济济嘉宾，谋谟耆老，文章英彦。想从初独禀，武夷之秀，金榜登高选。早侍九华春殿，彩毫挥、五云腾绚。驱驰扈从，东征北讨，马蹄行遍。身仕三朝，手调金鼎，芳名驰远。愿长年佐辅，皇恩帝德，百寮冠冕。"}