{"id":"577115","title":"骢马图为宪使黄存诚作","dynasty":"明","author":"陈琏","text":"大宛神驹世所稀，独有此马称权奇。方瞳棱棱开紫电，修尾飒飒摇青丝。闻道骅骝乃其亚，未觉千金满高价。长鸣已自空冀北，骏足宁终淹枥下。每见常随绣衣使，白玉玲珑压双辔。有时朝退凤楼西，道上行人远惊避。逸态雄姿不可攀，朝并暮越须臾间。会见巡历周九域，还随骐骥入天闲。"}