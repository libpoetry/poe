{"id":"833748","title":"采绿吟 浦西园亭数处，裙裾常满，上春尤盛。友人话其事，以草窗自度曲写之","dynasty":"清末民国初","author":"樊增祥","text":"水暖春申浦，第一是、木笔初开。东风又到，海棠坊巷，婴武楼台。小园三四处，银塘外，香车转尽轻雷。算韶华一百五，刚过人日挑菜。佳约在红笺，春眠起，新妆争画眉黛。浅淡著衣裳，怕轻薄儿猜。料靡芜绿到江南，先偷绣红罗踏青鞋。穿花去，防被柳丝，兜斜玉钗。"}