{"id":"1131338","title":"送一老住庐山归宗","dynasty":"宋","author":"楼钥","text":"久向东山捲藏经，鬼神推出举军惊。从来要去庐山住，好就山中过此生。啐啄同时不偶然，史君提起正当年。向来闹市难行道，今日人天听说禅。千古名山大道场，止因赋重遂荒凉。后之君子谁能弛，试向山前问老苍。归宗法窟寖湮微，拭眼馀风靡孑遗。法鼓一声精彩变，要如光弼用军时。庐山面目非难识，横岭侧峰皆是真。若待出来方识破，不知何用个中人。"}