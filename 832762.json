{"id":"832762","title":"凤池吟 春冰","dynasty":"清末民国初","author":"朱祖谋","text":"步怯琼妃，旧凌波处，缬影浅砑文漪。记玉人夜嚼，润回香吻，凉沁柔肌。消受聪明，小瓯圆镜是年时。东风解把，兰舟催发，无计留伊。欢悰渐冷如水，趁茸窗烘砚，写寄相思。料倾脂河畔，翠鳞才上，锦字犹迟。成片春愁，断红和泪蹙流澌。销除未，晕壶心、玉唾丝丝。"}