{"id":"906371","title":"送邹德久还乡在福唐作","dynasty":"宋","author":"李弥逊","text":"长松瑟瑟摇悲风，方床冷枕鸣秋蛩。短衾客子起孤闷，平明归思如春鸿。我家君家各阳羡，梦寐不听闽山钟。自从敌马饮江水，去住彼此随飞蓬。那知万里一樽酒，碧云落日聊春容。野林秋净山更远，楼殿突兀藏丹枫。银钩玉箸光照座，高歌大笑声摩空。长亭著鞭莫太早，愁色正在登临中。一身四海会面少，况我与子俱成翁。径须留作千日醉，坐看春风舒小红。"}