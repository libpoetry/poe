{"id":"468212","title":"饮龙头镇","dynasty":"明","author":"谢肃","text":"马上见晨月，堠路行逶迤。遂入龙头憩，沙洲带蒲荷。榆柳荫华屋，正暑凉飙多。怡然逢故老，邀我还其家。大儿击燕筑，小儿閒齐歌。黍酒劝客饮，勿辞令颜酡。维㫺至正末，日夜忧干戈。太平今在斯，白发已鬖髿。若复不为乐，徒死归山阿。其言感余内，壮志良蹉跎。书剑两无就，又不脱虞罗。邂逅接觞酌，念报当如何。长揖登途去，华峰碧嵯嵯。"}