{"id":"1236585","title":"山居十首","dynasty":"元","author":"明本","text":"胸中何爱复何憎，自愧人前百不能。旋拾断云修破衲，高攀危磴阁枯藤。千峰环绕半间屋，万境空閒一个僧。除此现成公案外，且无佛法继传灯。数朵奇峰列画屏，参差泉石畅幽情。青茅旋㔶尖头屋，黄叶频煨折脚铛。云合暮山千种态，鸟啼春树百般声。世间出世閒消息，不用安排总现成。见山浑不厌居山，就树诛茅缚半间。对竹忽惊禅影瘦，倚松殊觉老心閒。束腰懒用三条篾，扣己谁参一字关。幸有埋尘砖子在，待磨成镜照空颜。头陀真趣在山林，世上谁人识此心。火宿篆盘烟寂寂，云开窗槛月沈沈。厓悬有轴长生画，瀑响无弦太古琴。不假修治常具足，未知归者谩追寻。"}