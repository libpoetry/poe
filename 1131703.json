{"id":"1131703","title":"上浙西张帅十首","dynasty":"宋","author":"廖行之","text":"先世精忠百世尊，重扶日月正乾坤。岁寒最见乔松节，凛凛清规在子孙。大学无传久晦冥，英英伯氏独推明。隐斋会得名中意，明道伊川真弟兄。天邑由来归浩穰，正凭威信执豪彊。次公不到圆机处，须索神医肘后方。条教初颁洽里闾，米盐靡密见纡馀。而今坐啸铃斋肃，雁鹜行空无簿书。荐士今谁有古风，不论疏戚与穷通。怜渠报国河南尹，愧我无私第五公。朱履长裙客几千，双凫乘雁一天渊。交情可笑书门老，不省从来有失贤。御吏何忧束湿难，如今门内已相安。羔羊正使闲风化，他日翁归尚可观。稔恶偷儿喜探丸，迩来通夕寝何安。铸顽自有金丹诀，何事区区柱后冠。榷酤谁云一切功，军储百万若为丰。能令利入皆公上，从此深根得裕农。曾上云端款祝融，更临涛海揖清风。于今又见张夫子，眼底纷纷一洗空。"}