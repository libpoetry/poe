{"id":"816189","title":"辟署后空地为菜畦","dynasty":"清","author":"萧霖","text":"公仪昔相鲁，园中拔其葵。岂以士大夫，而学园夫为。此语所见大，吾敢忘情规。第念勤与俭，亦足箴官师。粳田五十亩，傲吏恒有之。食菹廿七品，廉士宁非宜。区区意如此，疑为有识嗤。寄语贤守令，吾志甘自卑。家无五亩园，迂拙愧老圃。四体不知勤，年年饱天庾。伏念闾阎中，岁时多作苦。抱瓮绠龟手，插棘刺伤股。烈日蒸笠养，严霜湿衣屦。我来课园丁，此景真目睹。一勺杯中羹，民间汗如雨。念此心怃然，聊订嘉蔬谱。治人自有术，种蔬亦有方。培之欲其厚，养之欲其长。毋为日炙乾，勿令虫啮伤。雨露所不逮，灌溉焉可忘。行之经半载，已见沃若光。瓜壶硕且大，葵藿清而香。如有非种者，锄莠安其良。物生既以遂，庶可佐盘觞。吾爱于陵子，习静逃世喧。吾爱汉阴叟，忘机乐邱樊。一行已作吏，兹事宁复论。退食幸多暇，荒畦且为园。薙草平藓径，编竹开篱门。春风坼嫩甲，秋雨滋陈根。非敢夸吏隐，聊以息尘烦。咄哉漆园吏，位卑道弥尊。"}