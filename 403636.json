{"id":"403636","title":"扫花游 寄石尊","dynasty":"近现代末当代初","author":"白敦仁","text":"枣帘昼寂，傍倦枕蝉嘶，倍增凄楚。送春无数。叹新欢易歇，故人难驻。半熟黄梅，更好无风无雨。小园路。待挈壶灌花，花发人去。前事知几许。有赚客清觞，联情缃素。怨怀怎赋。对新枝细子，旧题红处。澹极斜阳，冷落山眉翠妩。黯凝伫。掩孤弦、未歌先苦。"}