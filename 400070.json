{"id":"400070","title":"东风第一枝 小黄山馆寒梅著花，约黄咏雩各赋此调并呈主人马武仲","dynasty":"民国末当代初","author":"朱庸斋","text":"梦冷愁云，盟寒愧雪，相逢尊酒谁荐。瘦肌先结东皇，艳质暗移旧院。琼瑰满抱，想未忘、何郎天远。等他时，凭仗春风，更与万花重见。憔悴尽、素裳待剪，相思里、翠禽乍转。已怜瑶席人稀，尚惜绣幄香浅。归鸿细雨，料知我、关山吟怨。趁如今、好傍离鸾，追省寿阳妆面。"}