{"id":"689603","title":"送郑元美致政还闽二首","dynasty":"明","author":"吴琏","text":"萍水论交四十春，几清官况几归人。芝兰气味久弥笃，道义心情老更真。珠海沧波秋月夜，湖山烟树暮天云。相思何日能相慰，珍重来书莫算频。一跳尘关万里回，百年天地心悠哉。葡萄泼瓮酒初熟，黄菊满篱花正开。高屐瘦筇新径里，短歌长咏小山隈。纷纷来往门前客，争讶神仙何处来。"}