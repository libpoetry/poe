{"id":"991942","title":"伤白鸡","dynasty":"宋","author":"梅尧臣","text":"我庭有素鸡，翎羽白如脂。日所虑狂犬，未尝忧孽狸。暝栖向檐隙，朝啄循阶基。每先乌鸟鸣，不失风雨时。虽吾囷廪薄，尚汝稻粱遗。昨宵天气黑，阴物恣所窥。潜来衔搏去，但觉声音悲。开门俾驰救，已过墙东陲。呵叱不敢食，夺然留在兹。涌血被其颈，嗋呷气甚危。皓臆变丹赤，霜翅两离披。悯心欲之活，碎脑安能治。委瘗从尔命，孰忍姜桂为。犹看零落毛，荡漾随风吹。念始托兹地，蒙幸信可知。充庖岂云患，度日无苦饥。如何遇凶兽，毒汝曾不疑。斯事义虽小，得以深理推。邓生赐山铸，未免终馁而。人道尚乃尔，怆焉聊俛眉。"}