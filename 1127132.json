{"id":"1127132","title":"送何端卿帅泸","dynasty":"宋","author":"黄彦平","text":"何侯石友平生事，傅粉风流讵可同。谁使拥旄三峡外，不留持橐五云中。啼猿此去欺残月，回雁因来托便风。亦念人生行乐尔，且拈重碧擘轻红。人物当年盛学宫，笑谈尝许小人同。分襟短艇江湖去，回首觚棱涕泪中。却叙檐花听夜雨，又还菰菜动秋风。秪应黄屋收京了，邂逅东华踏软红。"}