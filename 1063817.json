{"id":"1063817","title":"次韵登苏仙绝顶","dynasty":"宋","author":"释德洪","text":"平生合腰万丁带，谁使天涯宿溪濑。晓驱部曲上香山，路人如堵看飞盖。桂环卷舌啸云烟，右辖风流是谪仙。辋川草树入画图，此风颓落今追还。散发岩阿聊一快，世议从来嗟迫隘。为君戏语敌山光，棘句钩章穷崄怪。诗成便觉王公轻，整顿道山归去情。子廉未必山林见，市人中有安期生。"}