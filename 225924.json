{"id":"225924","title":"乌沙夹阻风","dynasty":"宋代","author":"黎廷瑞","text":"黄沙满江日色薄，北风吹天云欲落。鱼龙贾勇气凌人，八月海风无此恶。书生性命可轻试，拿舟早傍沙湾泊。嵯峨万里下水船，搥鼓张帆无奈乐。篙师瘦坐攒两眉，羡彼何速嗟我迟。玄冥行权故应尔，速何足喜迟何悲。一年三百六十日，须有一日顺风时。乘流遇坎姑听之，涛山雪屋方堪诗。"}