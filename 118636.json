{"id":"118636","title":"久旱府中取虎头骨投邢山潭水得雨戏作","dynasty":"宋代","author":"苏辙","text":"邢山潭中黑色龙，经年懒卧泥沙中。嵩阳山中白额虎，何年一箭肉为土。龙虽生，虎虽死，天然猛气略相似，生不益人死何负。虎头枯骨金石坚，投骨潭中潭水旋。龙知虎猛心已愧，虎知龙懒自增气。山前一战风雨交，父老晓起看麦苗。君不见岐山死诸葛，真能奔走生仲达。"}