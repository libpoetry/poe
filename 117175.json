{"id":"117175","title":"秋雨小酌赠贾七","dynasty":"宋代","author":"张耒","text":"出门秋雨泥漫漫，嗟我后土何时干。官曹事休归舍卧，破屋淅淅西风寒。弱妻倾榼劝我起，稚子笑语争杯盘。我生乐事但如此，为尔一醉愁肠宽。仕途翩翩鬬巧捷，华裾鲜縠相追攀。老来百事觉羞耻，懒伴儿女涂铅丹。贾郎豪华独异我，粉腮玉指双鸦鬟。清眸侑酒醉百盏，肯咀贫瓮寒虀酸。堂前菊花日以好，落砌槭槭梧桐残。当谋痛饮待九日，豪气一压龙山桓。"}