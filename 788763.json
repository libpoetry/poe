{"id":"788763","title":"望梅 秋波","dynasty":"清","author":"杜贵墀","text":"酿成凉意，带斜阳无数，水禽冲起。趁晚来、袅袅西风，便荡出柔情，卷来芳字。喷雪跳珠，送几处、归航天际。甚枫边蓼外，岁月淘残，有恨难洗。湖心采莲棹舣，记悄侵袜素，偷涴裙翠。待重弹、呜咽琵琶，怕吹上青衫，湿和红泪。一样盈盈，那重认、镜中瞳子。但年年宾鸿照影，暗惊憔悴。"}