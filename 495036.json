{"id":"495036","title":"武夷风月代券付洪子歌","dynasty":"明","author":"湛若水","text":"武夷风月与人同，光霁之体无彼我、无终穷。宇宙充塞，流行大通。风月阅人知多少，人不见风月之始终。尧舜亦在光被中，回视浮云点太空。千古此明月，万古此清风。风来无迹，月去无踪。口不可授神可融，回也卓尔末由从。武夷风月匪衣钵，以付洪子得其宗。得之衣钵亦无有，老拳槌碎还穹窿。辛丑夏四月三日，甘泉居士湛若水书于胥江舟中。"}