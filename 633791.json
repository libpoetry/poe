{"id":"633791","title":"甲寅春二月与蜜在慧均四藏自显超汉铁关洞开瓶出法敌不息漪文始十靖一挂云诸子从燕台南归取道泰安登岱岳所经胜槩矢口咏歌共得五言近体十二章以志一时 其一 上横冈","dynasty":"明","author":"释今无","text":"百灵开岱岳，万里到孤心。玉蝶藏青霭，金函閟碧岑。纡回秦径古，想像翠华深。谁道升平日，封禅不可寻。"}