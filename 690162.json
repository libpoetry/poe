{"id":"690162","title":"桂林杂题十一绝 伏峒祠","dynasty":"明","author":"张吉","text":"苍梧水手亦何知，劝我祈釐伏峒祠。伏峒祠神知我否，我生元不惯祈釐。篙师疾叫如冤鬼，声彻江心石也穿。急雨一篷挥汗罢，恶滩犹说在前川。仆夫熯矣我犹强，有酒盈樽忍独觞。散与仆夫同一醉，半江风露夜初凉。广西人家避獞贼，尽住陂陁临水山。或移小艇供垂钓，只去前头一两湾。昨宵对月负佳期，今夕开樽野水湄。月色细看元未改，人心安得本无疑。奴刚持酒到沙头，月亦东来照我瓯。人事天机都恰好，却疑今夕也中秋。有客相逢崩沙浒，正值船头西去时。会得虎溪三笑法，青山影里一枰棋。景阳先辈亦贤哉，廷美同官水部来。院里烧香方罢泪，中亭诗句更兴哀。水心亭子隔浮埃，石趾团团类劈开。醉来不记昭潭路，道是严陵旧钓台。西风吹瘦㵾溪形，云蹬跻来百级零。寺里有僧都未见，晚峰遥映佛头青。山粟离离被石头，也须销得老农忧。日斜独自缘青壁，手把长矛逐野猴。"}