{"id":"1107092","title":"和谢吏部铁字韵三十四首 游山三首","dynasty":"宋","author":"邓肃","text":"高岩去天尺五耳，下飞瀑布千寻水。山间瘦竹映枯松，岁寒相对凛君子。杖藜去去寻幽人，剥啄扣门公勿嗔。凡骨膻腥傥不厌，愿供薪水看脩真。高人隐几语言绝，大巧深藏端若拙。无乃误游天目山，偶见唐公冠带铁。人生要在行乐耳，四化相磨逝流水。溪山佳处饱遨游，莫为膻荤亲俗子。解龟谁顾谪仙人，玉局题墙亦遭嗔。世人例作叶公解，但喜画龙谁识真。何如便与尘寰绝，醉倒莫嫌茅店拙。青骢门外系垂杨，旋乞青禾剉白铁。门前如市不入耳，忘言隐几心如水。纷华时逐长安儿，清爽何似毛锥子。我虽事业未如人，天公不等吾弗嗔。独步高山寻兀室，默坐烧香已悟真。世事缤纷俱谢绝，叩角自歌愚且拙。谁暇投书追贾谊，更忧铜弊杂铅铁。"}