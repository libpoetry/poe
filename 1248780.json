{"id":"1248780","title":"题黑神庙","dynasty":"元末明初","author":"张宪","text":"雄巫咂角神犀吼，翻脚翩跹起筋斗。血伥怒嚼葛党刀，剥面腥风下天狗。乌骓挐云捷飞豹，金兽吞头浑脱帽。青蛇丈八袅蛮旂，北府新分南岳号。卷鱼鸱吻高插空，飞甍列栋纷青红。花裙草裤自膜拜，白日椎鼓夜击钟。莫猺酋长不平贼，十丈龟趺誇石刻。既不能皂旂玄甲接武黑云都，谩缀竿旄半天黑。君不见兖州祠镇星，会稽借鬼兵。井埋骸骨烂，尸与雉堞平。乌乎，五花营，千里马，珠如砾，金如瓦。亡妻走妾各事仇，三尺弓弦泪成把，黑神黑神何为者？"}