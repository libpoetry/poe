{"id":"1111268","title":"再和题黄免耕吟藁","dynasty":"宋","author":"许月卿","text":"免耕遗藁九京幽，宿诺吾方负仲由。宿诺斜阳悲宿草，沉思一旦落沉浮。池生春草虚堂梦，枫落吴江何处舟。有子九京如不死，一轮明月墓山头。优游一辟难赞经，仲舒师友尽时名。已登乡国一经荐，未究天人三策情。文定浚源虽瑩彻，牧堂奕叶必敷荣。紫阳风水深留意，磨石佳城后世评。"}