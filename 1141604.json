{"id":"1141604","title":"江行杂书","dynasty":"宋末元初","author":"戴表元","text":"荒城日暮秋江长，䆉稏野熟秋风香。青天茫茫不知处，扁舟卧入菰蒲乡。波深浪静鱼鸭乐，遥林堕影同飞扬。平生见画无此本，便欲默写悬高堂。须臾雷雨涨深墨，渔户悉闭收牛羊。篙人软语似怜我，拗蓬盖头编蒿床。此时残怒尚什七，潇洒幸为清蚊虻。无人静觉物性出，蚯蚓草虫歌晚凉。铜山乳窦青最远，羞缩不似来时妆。但馀田鸟如匹练，双双飞点暗烟黄。山川一日几变态，人事百年安可常。停舟起问鱼酒户，此地几年成战场。虹梁羽化新起废，白骨无数埋前冈。惆怅令人百忧起，饮客正酣歌发狂。坐中悲乐谁竟是，归来玉兔摇沧浪。"}