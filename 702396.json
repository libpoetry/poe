{"id":"702396","title":"司言仪宾府赏莲二首","dynasty":"明","author":"程敏政","text":"欲洗新妆渴有馀，偶然凉雨落阶除。圆盘走玉青无赖，叠瓣凝香画不如。词客拟将筒注酒，主人何羡井投车。炎光一扫都成趣，细拂苔墙尽意书。亭亭玉立晚风馀，万种尘缘已尽除。锦向天孙分大巧，色从魔女悟真如。病身为尔新开饮，赏约凭谁更下车。竞与花神留好句，手扳荷叶任情书。"}