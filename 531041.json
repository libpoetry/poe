{"id":"531041","title":"送尹舜弼祗祀南岳分韵得王字","dynasty":"明","author":"杨慎","text":"洞庭环北渚，衡樚奠南荒。轩帝曾张乐，重华旧陟方。登封非昔事，秩礼自今王。鸾掖驰仙使，龙函捧御香。柏梁辞晓晏，桂水泛春航。星鸟光芒动，风乌浩渺扬。云标青磴上，天柱赤霄傍。峰影回鸿雁，冈音下凤皇。搦毫惊掞藻，弭节敬维桑。并命还分役，同栖忽异翔。行行皆去辙，肃肃戒归装。南望苍梧远，西游碧草长。五津通万里，七泽绕三湘。暑殿螭头日，秋堂燕子凉。汉恩虚讲幄，唐会别文场。离索难为久，居诸幸不忘。"}