{"id":"704755","title":"送李永年大参致仕十首","dynasty":"明","author":"薛瑄","text":"四朝出入受恩多，诏许南归意若何。路绕青齐驺骑远，水通淮海画船过。故园到日收禾黍，别墅经年长薜萝。父老倾怀看白发，儿童佐酒发清歌。七十悬车古亦稀，明时乞得健身归。朝廷已自优黄发，乡里无劳羡锦衣。碧水细通栽药圃，青山閒绕钓鱼矶。江南事事皆堪乐，莫遣流年赏兴违。历下山川入画图，西门怅别指征途。已知圣代优诸老，还似当年饯二疏。归路远应经铁柱，名山行复见香炉。江南江北相思处，鸿雁来时好寄书。黄甲声名四十年，薇垣粉署共称贤。方看荐鹗升三事，又乞归身别九天。恩诏近从丹阙降，使车遥向碧山悬。耆英莫谩誇中洛，江右风流也自传。白发明时老大臣，封章几上乞归频。四朝宠觉腰金重，三代恩沾綵诰新。花发薇垣成远梦，潮平扬子是通津。到家正值秋光好，黄菊东篱有故人。已向明时早拂衣，家山回首兴如飞。丹心老去声名大，白发归来故旧稀。几处甘棠留画省，绕门杨柳荫苔矶。惟应野老来争席，坐玩沙鸥伴夕晖。闻道江南景物嘉，薇垣有客正思家。池塘夜雨翻荷叶，篱落秋香散稻花。德誉尚为清论重，仪刑应有正人誇。欧公曾写归田录，好继遗芳播迩遐。梁苑登科二十年，乘骢频与岁时迁。忽逢先达青云上，已是门生白发前。盛世澄清惭我劣，明时归老羡公贤。追随冠盖城西别，心逐行舟入楚天。才捧除书拜好官，又承恩诏许南还。人辞历下山光远，船过真州水面宽。松菊未荒三径在，衣冠不改一身閒。推恩更有新鸾诰，留与家门久远看。邂逅东藩仅一年，先生何事著归鞭。曾闻碧岫云藏屋，见说清溪月满船。归老会寻山水乐，声名不让古今贤。遥知林下徜徉处，犹起丹心忆九天。"}