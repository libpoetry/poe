{"id":"815671","title":"辛未春月由温州至处州道上杂咏","dynasty":"清","author":"郭式昌","text":"双塔江心孤屿留，昔贤觞咏此风流。绿蘋香送清风远，疑有吟声出孟楼。画桨乘潮打浪花，溪湾转过几人家。雨丝风片孤篷底，卧看青山出永嘉。石门洞口白云封，飞瀑千寻挂碧峰。空羡诗人谢康乐，浣纱二女几时逢。连日山程马足忙，今宵借宿爱禅堂。林鸦飞尽松门掩，万谷笙钟入梦凉。云深石室白生虚，夜冷枯僧入定初。水月盈盈人不睡，但分清影与寒鱼。回环丹嶂千层出，屈曲清溪百道斜。一抹林光朝旭上，括苍残雪在桃花。"}