{"id":"796783","title":"高阳台 代家大人赠广陵九校书作","dynasty":"清","author":"沈纕","text":"月傍层霄，露滋香畹，莲灯照到花关。一片湘云，教人疑煞仙山。回肠脉脉谁相似，黄河水、几曲银湾。笑无端，转尽炉头，熟熟灵丹。明珠穿破风流蚁，更起来为我，妙解连环。谢女机丝，鸳鸯绣遍双翰。黄花插到西风鬓，记重阳、会上追欢。且盘桓，红袖围炉，共尔消寒。"}