{"id":"513651","title":"送程医官诗","dynasty":"明","author":"程敏政","text":"当年傅韩王，文行推尔祖。近来佐雄藩，老成羡而父。之子当妙龄，不与众郎伍。匪徒趍礼庭，更喜游药圃。时出应人求，床箦多告愈。一朝被抡荐，千里来自府。公试迥出群，官名入铨部。青囊一编书，居然袭簪组。伏阙谢主恩，奉檄返乡土。谓我亦宗丈，朝来扣蓬户。自云将启行，舣棹向河浦。省亲方就禄，征途不为苦。程本大族家，南北旧通谱。恭惟两大贤，家在鸣皋浒。寝堂闻渐衰，眼底剩榛莽。而翁朅行县，时能作祠主。慷慨鸠众工，彷徨走丞簿。轮奂一回新，燕贺响钟鼓。颇欲得予铭，盛事传永古。子行道祠下，再拜奠觞脯。油然慈孝心，冥冥祝多祜。从来活人手，亦足踵前武。都门开祖筵，薰风霁新雨。视子真可人，濯濯好眉宇。勉哉亢其宗，谨勿失绳矩。饯行赋长诗，为子一挥麈。"}