{"id":"1228601","title":"赋小松树","dynasty":"元","author":"刘诜","text":"何时始移根，今日已映坐。沐露欲五寸，出草先几个。林深带宿润，湑湑垂白唾。欣然千丈意，郁勃不可挫。我无定居地，此计恐成蹉。他年欲待阴，日月当已过。桑麻要生养，文字迫寒饿。柳传未可学，泛书真足课。如何抱空疏，矧复习痴惰。嗜饮此山水，五岁饱高卧。君看重来时，风雨夜相和。"}