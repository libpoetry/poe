{"id":"1224372","title":"三月三日奉陪宪使程公游麻原第三谷宴藏书山房白云楼","dynasty":"元","author":"揭傒斯","text":"明公富暇豫，胜日怀登临。蹀躞骢马行，窈窕幽人心。悬崖响晴雨，奔流濯春阴。云门转绝壑，画桥贯长林。拂石慨往运，闻钟知古音。耆松有百围，突嶂踰万寻。小憩钓鱼台，聿瞻华子岑。扪萝入缥缈，侧径临萧森。上有百尺楼，下有孤猿吟。初筵俯层巅，微风荡危襟。笑语定忘我，觥筹浩难任。岂不念永留，惘然归思深。"}