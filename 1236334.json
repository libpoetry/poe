{"id":"1236334","title":"呈承旨忠斋留公以乐只君子遐不眉寿为韵成诗","dynasty":"元","author":"陈孚","text":"大极生乾坤，万化一橐籥。孰为万化宗，天其付先觉。伟哉百世士，逸响振木铎。深衣花木间，清风藐独乐。皇皇六合间，不朽惟此理。至人妙气机，乃见混沌始。春风七十年，鹤发映儿齿。谁知玉雪胸，千载矢天只。公昔坐黄阁，玉铉宣殊勋。今居石渠署，袖手看浮云。出处固有意，岂令俗子闻。但持方寸丹，期以酬明君。圣明握龙御，六合混文轨。麟阁有老臣，国脉长在是。峨峨太华山，浩浩黄河水。寂寥百年间，今见欧阳子。仙人白玉阙，踏月戏紫霞。坐阅东海水，秋风捲尘沙。烂柯亦偶尔，人世惊咨嗟。龙汉劫运长，谁能测幽遐。蓬莱在何许，缥缈烟涛浮。飞仙驾飙轮，径踞金鳌头。手携五色笔，游戏三千秋。回语枋榆鴳，识此逍遥不。小草有臭味，愿附青松枝。况我三世间，受此露雨滋。家庭有胜事，陶冶非公私。稽首拜床下，喜色津须眉。神京三月春，光风满宇宙。晓视紫薇庭，宝烟篆金兽。岂无鲁侯诗，昌炽今犹旧。愿泛玻璃卮，起舞为公寿。"}