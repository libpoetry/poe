{"id":"816083","title":"春雨书怀寄草场君","dynasty":"清","author":"梁成楠","text":"谁似先生兴不休，雨中独往剑潭游。荷兰人启争棋局，艋舺蕃疑采宝舟。有志能延明日月，无功谁著晋阳秋。思今吊古情何极，点滴声声更益愁。苏鲁躬耕念昔年，细烟疏雨叱乌犍。参军幕职开蛮府，使者官衔署稻田。春树低迷无故旧，沧桑阅历即神仙。兼旬霢霂兴农事，愿就邦君再受廛。滑滑泥深屐齿拖，偶从巡抚旧庭过。燕归陌上无相识，鹤语辽东可奈何。故国伤心生黍麦，新亭举目异山河。闭门独听潇潇雨，门外凄清雀可罗。屐响车声近市喧，最宜雨住板桥园。楼台罨画浑疑梦，桃李阴沈更不言。马齿又增人愈老，猪肝为累道非尊。谁怜七十侯赢窘，晚入豪家贵相门。蝗旱相仍创造艰，弥闻幕府苦愁颜。雨声恰及春归日，寒气遥看雪积山。郑盗取人当少止，秦人避世正思还。请君译与名王语，广厦须开十万间。"}