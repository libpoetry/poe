{"id":"904227","title":"送岑婿归许昌","dynasty":"宋","author":"李处权","text":"恨我生不早，不拜苏范岑。伥伥斯文中，永叹一何深。世家颍川上，万卷脩竹林。相望群玉府，清风犹至今。合好一大事，遗训敢弗钦。求之且弥年，齐大肯见临。侍郎著清德，温厚如球琳。吐而为文章，中有太古音。嗣孙固多贤，玉立俱及寻。近坦东床腹，执礼不免簪。留连岁将晏，离索秋正阴。往崇丘索志，用壮爵禄心。一杯须重持，为子商声吟。当复记衰懦，病懒何可箴。"}