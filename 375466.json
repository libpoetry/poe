{"id":"375466","title":"贺新郎·花信风犹浅","dynasty":"清代","author":"蒋士铨","text":"花信风犹浅。有诗人、隔城先折，寻芳小柬。东阁仙郎初下直，拉取春愁同遣。恰烟柳、曲尘初碾，行到仙源流水外。吠刘郎、忽有桃花犬。似雪夜、剡溪转。草堂负郭经帷卷，爱康成聪明弟子，凤雏声啭。留客盘餐兼味列，供给宁嫌市远。是真意、觥筹缱绻，人海中闲寻旧雨，尽当前、放取金尊满。还料理、踏青眼。"}