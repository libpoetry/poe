{"id":"690933","title":"坊市迎神谣","dynasty":"明","author":"李之世","text":"云盖层层引画幡，香花灯烛竞千门。如何水月观音现，清静场中转闹喧。听来啰唣不分明，羌笛琵琶钲鼓声。重被拥寒侬未起，街头彻夜有人行。杨枝祇合洒涓涓，化作滂沱遍大千。濡首沾裳浑不惜，看来人似饮狂泉。傅粉涂朱色色新，惊看疑鬼又疑神。世情卖得千般假，那个抛头肯露真。沿街十室九笙歌，祇道丰年乐事多。试向坊头閒借问，朝来米价定如何。勾阑选妓一齐陈，若个当头出手新。我亦逢场同作戏，不须更讶闹场人。"}