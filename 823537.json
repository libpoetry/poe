{"id":"823537","title":"青房并蒂莲 次王碧山韵","dynasty":"清末近现代初","author":"吴湖帆","text":"笑回眸。伫绀云徐敛，香雾初收。晚浴轻妆，窈窕藕花洲。暖沙容与盈盈侣，是鸳鸯、还是闲鸥。问为谁、折寸拗丝，内心千结总情柔。相携美人素手，迎水面凌波，荡桨兰舟。逞依约、吟偿翠羽，梦绕红楼。诗思涌翻太液，舞环佩、倾国月华秋。纵满湖、叶叶田田，并头双玉且悠悠。"}