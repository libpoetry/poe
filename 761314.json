{"id":"761314","title":"凄凉犯  十二月十七日夜，大寒读书，至漏三下，屋小如舟，虚窗生白，不知是月是雪。因忆江南野泊，雪压篷背时光景，正复似之","dynasty":"清","author":"蒋春霖","text":"短檐铁马，和冰语敲阶，更少残叶。鼠声渐起，芸编倦拥，酒怀添渴。疏灯晕结。觉霜逼、帘衣自裂。似扁舟、风来舵尾，野岸冷云叠。回首垂虹夜，瘦橹摇波，一枝箫咽。窗鸣败纸，尚惊疑、打篷乾雪。悄护铜瓶，怕寒重、梅花暗折。却开门，树影满地压冻月。"}