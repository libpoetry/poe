{"id":"842648","title":"幼点风雨中孥舟枉存见和前作并示去夏寄太夷词再叠以答","dynasty":"清末民国初","author":"陈宝琛","text":"去年溪流高平城，今年海涨禾减茎。天方西顾那可吁，且喜胡汉新寻盟。黄祥鼠舞逮比户，臭腐谁遣当涂横？苇茭朱索不辟鬼，却假春令桃符惊。要知震荡出天意，风雨夜发如鏖兵。荔奴谏果汝何罪，也殉艑舰漂沧瀛。跫然孤艇狎浪至，诗笔摇掷江春清。残灯对坐话潇晦，信宿望断晴窗赪。因思战尘起碣馆，观台云物方英英。十生九死脱兵际，有泪如海从谁倾？昨宵檐响迸西朔，入破枨触梦馀情。爱君诗好词更好，出门泥潦今焉程？晓来稍霁复苦暑，打纸试听苍蝇声。"}