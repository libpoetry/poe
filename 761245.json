{"id":"761245","title":"霓裳中序第一 怡云小筑梅萼初发寻春未迟","dynasty":"清","author":"谭献","text":"缃英展冻靥，二月春风初著力。江上蘼芜弄色。好荡个吴舲，试迎桃叶。丝丝雨湿。傍小池、笼影清彻。人清瘦、乍调莺语，几点上妆额。清绝。旧游曾识。看参横、玉梅如雪。移根孤屿拂拭，倚竹生寒，罗袖岑寂。一枝亲许折。问三店、双桥信息。归来早、商量眉黛，留取夜阑说。"}