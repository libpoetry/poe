{"id":"494367","title":"泗州学讲后作示诸生","dynasty":"明","author":"湛若水","text":"圣途久芜秽，吾衰复谁治。人乃天地心，三才为纲维。如何餍糠粕，人人醉如泥。安得独醒者，哺糟啜其醨。豁然见天地，见南北东西。见心有六经，见心能百为。见心本广大，见心本精微。见心本高明，见心无倚陂。人心即宇宙，人心即两仪。两仪与宇宙，吾能握其机。问机是何为，欲语逼归期。诸生试自思，反求自得之。"}