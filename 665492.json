{"id":"665492","title":"徐瑞卿给事所藏仲姬墨竹引","dynasty":"明","author":"郑善夫","text":"田郎掉臂登我坛，手持一轴青琅玕。云是仲姬真迹留世间，徐卿得之岁应寒。烟波淋漓洒不乾，蜩腹蛇跗古所难。风梢露叶仅尺许，远势翻在青云端。燕山六月雨不止，暑气如焚汗如洗。那知此君入我侧，便有秋声落吾耳。偪侧未枕洞庭流，虚无更忆潇湘水。君不见洋州文学士，渭川千亩不盈咫。笔锋取自心眼底，但见鹰鹯随兔起。又不见前时萧恊律，能工水墨古无匹。疏寒不作筠粉态，瘦劲独得箫韶质。萧郎丹青久绝笔，洋州袜材谁祖述。胜国诸贤各擅场，只数仲姬入其室。至大由来二百春，墨痕缣素看犹新。得非尤物自有鬼神护，无乃好事者摸拟希其伦。于乎貌物非物人非人，天地亦到么么津。徐卿画本且莫论，眼前万事谁伪真。"}