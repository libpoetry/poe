{"id":"708688","title":"沁园春 美人面","dynasty":"明末清初","author":"沈谦","text":"梦想容辉，綵云出崖，芙蓉出波。算太白休增，空忧粉薄，斜红任绕，岂怪朱多。宝靥含星，琼姿映月，有无限春风隔扇罗。真奇艳，早脂开北地，菊曜东阿。酒阑人带微酡。怕易化、红酥不敢呵。为密语防猜，羞添两颊，佳期不误，喜动双窝。界处娇啼，頩时薄怒，似天半朝霞艳雪和。平生愿，愿身为明镜，日近嫦娥。"}