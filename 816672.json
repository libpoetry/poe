{"id":"816672","title":"寿王一如先生七十，即次其自寿诗韵二首","dynasty":"清","author":"葛□渭","text":"蓬岛秋深胜似春，天开寿宇證全神。杖宜在国华年永，矩到从心耄学新。小隐未恢经世业，长生弥懋读书身。即今嘉树勤封殖，吾爱吾庐志亦伸。灵椿不老一家春，巷祝于今别有神。白首齐眉鸿案古，青云发轫鲤庭新。嘉宾衍燕承先德，旷代耆英有后身。乐事儒门今占尽，磻溪佳话伫重伸。"}