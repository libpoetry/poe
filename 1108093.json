{"id":"1108093","title":"次韵袁审渊道旧思归四首","dynasty":"宋","author":"刘一止","text":"寂寞襄阳老，南山忆弊庐。病来惟喜酒，叹罢每捐书。道路风尘暗，关河信息疏。逢人说沙漠，不忍问何如。十载溪亭旧，挥毫见古风。相如今病渴，东野尚鸣穷。眼界便乡物，风流忆乃翁。一枰如梦断，归思渺千峰。城郭如村步，官身等俗闲。对棋论小墅，拄颊望西山。异县故交重，闲心幽事关。犹馀少年意，不计晚途艰。虞氏隋唐后，当时尺五天。风烟鼻祖宅，翰墨耳孙贤。筇屐容相蹑，杯觞得共传。济时吾老矣，看着祖生鞭。"}