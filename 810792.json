{"id":"810792","title":"如梦令 白沙江上送贻上之金陵","dynasty":"清","author":"王士禄","text":"沙尾孤舟潮拥。手底离觞酒重。忽忽恼云帆，不似青骢堪控。如梦。如梦。昨夜短篷相共。欲别玉人归去。细雨廉纤薄暮。红烛静愔愔，好共绿窗幽语。且住。且住。衾润紫沉浓炷。正是夏头春尾。芍药酡颜红靡。向晚琐窗风，怅绝玉人孤倚。还喜。还喜。梦里灯花几蕊。风捻杨丝碧老。雨簸荷钱青小。何日草堂边，卧听一林黄鸟。堪懊。堪懊。误被软红相嬲。忆住柳庵山寺。幽兴随心无次。支枕敞晴窗，卧选万山紫翠。清吹。清吹。我爱涧松妩媚。"}