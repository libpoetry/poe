{"id":"1110605","title":"吴门比月不雨司封使君深闵而精祈俄有佳应谨吟成七言二首聊代谒贺","dynasty":"宋","author":"朱长文","text":"贤守忧劳鬓欲霜，通宵霢霂满吴疆。五湖水阔鱼龙喜，九曲尘清桧柏香。更入高乡多䆉稏，虽当浅处泛艅艎。为霖事业传家世，润泽应难限一方。一雨欢心几万家，预期舂稻博流霞。低侵沪渎田交岸，高傍支山水满车。叶幄谩沾桃李实，堤奁暗长芰荷花。丰年阖境浑无事，闲把诗毫放两衙。"}