{"id":"814746","title":"木瓜","dynasty":"清","author":"金衍宗","text":"梨一益百损，楙一损百益。所以古之人，投之俾有获。苞苴之礼行，岂曰报可责。幡幡者惟瓠，戋戋者有帛。承筐亦几何，要在情不隔。能令受者心，生死感其德。琼琚于木瓜，奚啻过十百。敢曰报礼然，期以身许国。聊比玉之华，贡此一心赤。万物无贵贱，见用则皆珍。一物适一用，致用则在人。望梅可蠲渴，呼楙能缓筋。格物俱其理，取效疑于神。物理有相感，何况人心真。"}