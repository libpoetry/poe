{"id":"757903","title":"探春慢 夫子夜宴集园，归为少海先生作“孤山雪霁第二图”，命题其上。","dynasty":"清","author":"苏穆","text":"江上新堂，乍开春宴，幻出琼花玉树。不借东风，吹它红萼，似怕韶光轻妒。但得好春回，谩问道、何人分付。谁疑只欠幽香，冷装偏耐深处。曲曲阑干凝伫。忆万点寒声，小窗曾赋。绣幕低坐，钿筝龙笛，唤起湖山烟雾。不尽苍茫意，乍销向、翠颦红舞。五马重来，六桥芳草无数。"}