{"id":"502775","title":"书王景撝丽泽书室卷","dynasty":"明","author":"王恭","text":"东邻贩缯为贾衒，西邻握笔趋州县。北邻金多家富豪，笑我儒生事书卷。君家住近翠微峰，屋里芸香户外松。朝经暮史有馀暇，饮水曲肱无戚容。永日垂帷坐佔毕，复喜朋来同散帙。活水旁通丽泽回，真源直向灵台出。逐句寻章失本真，端居谁复贯天人。鸢飞鱼跃无穷趣，云淡风轻总是春。以兹学究幽玄理，浩气弥浸小天地。四壁犹堪薄万钟，一瓢自可轻千驷。开门合屿带壶山，一片清晖几席间。家僮洗砚沧浪近，稚子晒书篱落閒。阿翁今年七十五，鹤发飘然映章甫。绣衣骢马焕林泉，禅室香床度花雨。綵服翩翩日过庭，羡君容鬓未星星。常因益友开三径，不负传家教一经。自愧贫居破茅屋，土中白蚁何其毒。万卷床头一蠹休，明日从君借书读。"}