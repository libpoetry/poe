{"id":"1117531","title":"曾氏北园","dynasty":"宋","author":"邹浩","text":"浮云不傍此庵来，竹静幽兰一笑开。若处鲜鲜解人意，等閒冰破作春雷。藕花莲叶弄晴晖，长记君来作好诗。我亦池塘兴不浅，若为相望北风时。江禽插颈梦初成，庭树横烟晚更轻。已恨重城落吾事，更堪明月向人生。苏郎北阙未寻盟，崔子西山尚掩扃。矫首空庭问怀抱，天高无路雁边青。十年不折江南春，亭下双梅是故人。凭仗开时属青翼，已判飞雪满悬鹑。白莲香火久凋零，还似乐天今服膺。我有一言人不解，请君问取北来僧。"}