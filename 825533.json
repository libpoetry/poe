{"id":"825533","title":"陈仁先南湖寿母图","dynasty":"清末近现代初","author":"郑孝胥","text":"幽居得胜情，性中有真乐。南湖奉母地，羡子专一壑。吾观子养志，所贵在天爵。娱亲惟节义，菽水岂为薄。彼苍焉置子，山水聊可著。岩翠晓窥窗，波光晚摇阁。氤氲助舞綵，酣适等飞酌。诗心穷灵奇，觅句如采药。长生乃固有，仙骨自矍铄。摛辞散原叟，奥旨匪轻作。挥毫玉梅庵，妙手试般礴。杭州咫尺耳，辟地苦自缚。披图恍登堂，咏叹破寂寞。"}