{"id":"816848","title":"浪淘沙令六首","dynasty":"清","author":"蒋敦复","text":"楼外雨潇潇。灯影愁飘。秋心都付与芭蕉。又是一枝梧叶下，特地销魂。前事忆红桥。声咽琼箫。画中人送镜中潮。肠断去年江北泪，流到今宵。梦里楚山孤。烟水模糊。天涯还怕有愁无。昨夜星辰今夜雨，后夜江湖。薄倖怨狂夫。信也稀疏。画廊鹦鹉一声呼。红豆有情应化泪，莫化蘼芜。孤尽好年华。好事终赊。玉人前度葬桃花。何苦五更风又雨，逼近窗纱。江上冷琵琶。芳草天涯。画楼惆怅绿阴遮。燕子背人何处去，一样无家。落叶满江浔。玉宇萧森。秋声都在古墙阴。但是无情谁解听，人自伤心。心事托瑶琴。短调长吟。人间何处觅知音。判取此生愁里活，不道而今。愁似万杨丝。雨打风吹。红闺蓦地费寻思。将就寻思将息好，生怕将离。消瘦苦禁持。懊恼归迟。被谁欺负只天知。知道薄情应不采，自去怜伊。鸳梦怕分明。酒已全醒。不多听得也伤情。花外疏钟灯外雨，一两三声。何事别离轻。恼恨今生。桃笙悄拥坐深更。蜡烛背人红不亮，孤泪盈盈。"}