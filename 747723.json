{"id":"747723","title":"寿阳相国以华岳图见赠赋谢","dynasty":"清","author":"彭蕴章","text":"平生耽林壑，所志止一丘。岱宗曾登眺，四岳皆未游。投我《太华图》，公意在山陬。莲花三峰矗，气象何崒崷。其高五千仞，天半烟云收。下有茅龙躅，一去今千秋。金堂与石室，仙踪不可求。公从政事堂，解组言归休。当著谢公屐，名山胜景搜。蹉跎为恋阙，京国还羁留。我未遂初服，世故当分忧。何时携筇杖，长啸万峰头。披图坐嗟叹，仰望空悠悠。"}