{"id":"1104654","title":"绍兴祀太社太稷十七首 迎神用","dynasty":"宋","author":"郊庙朝会歌辞","text":"五祀之本，社稷有严。芟柞伊始，夫敢不虔。吉日惟戊，式荐豆笾。神其来格，用介有年。功烈在民，诞受露雨。良耜既歌，乃扬帗舞。是奉是尊，厚礼斯举。相其丰年，多稌多黍。是尊是奉，兹率旧章。乐音纯绎，荐溢圆方。情文备矣，神其迪尝。永观锡羡，多穑穰穰。谷资土养，民赖谷生。功利之博，莫之与京。式严祠坛，因物荐诚。礼具乐奏，惟神顾歆。国主社稷，时祀有常。肃若旧典，报本不忘。粢盛丰洁，歌吟青黄。尊神倏来，百物宾将。"}