{"id":"535934","title":"汉铙歌十八曲 其六 战城南","dynasty":"明","author":"王世贞","text":"战城南，城南壁。黑云压，我城北。伏兵捣我东，游骑抄我西，使我不得休息。黄埃合匝日，为青天模糊。钲鼓发，乱欢呼。敌骑敛，飙迅驱。树若荠，草为枯。啼者何，父收子，妻问夫。戈甲委积，血淹头颅。家家招魂入，队队自哀謼。告主将，主将若不知。生为边陲士，野葬复何悲。釜中食，午未炊。惜其仓皇遂长诀，焉得一饱为。野风骚屑魂依之。曷不睹主将，高牙大纛坐城中。生当封彻侯，死当庙食无穷。"}