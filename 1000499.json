{"id":"1000499","title":"送何同叔赴湖南漕","dynasty":"宋","author":"彭龟年","text":"畴昔登贤书，夫子持文衡。每见辄忽别，问端不能更。一从齿周行，后先佐司成。未几奉辟书，复接台中评。词色陶春和，风味浥秋清。人生事好乖，岁晚意始倾。云何千里去，一节湘中行。留行我无说，脱去公方荣。人言转输重，我视锱铢轻。望之拾遗愿，公岂少此情。向来否泰疏，上亦知忠诚。公身有内外，公意无亏盈。雁来书可慰，细数新丰程。"}