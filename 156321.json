{"id":"156321","title":"定州阅古堂","dynasty":"宋代","author":"富弼","text":"朔方之兵，劲于九土。尤劲而要，粤惟定武。兵劲在驭，用则羆虎。失驭而劲，骄不可举。曰保曰贝，闭壁连阻。武爵新守，束手就虜。皇帝日噫，汝武曷取。有敝必革，以儒于抚。公来帅定，始以威怒。有兵悍横，一用于斧，连营怛之，胸粟腰伛。既懼而教，如餔如乳。以剌以射，以鉦以鼓。无一不若，师师旅旅。列城自剌，靡不和附。阴沴为梗，降此大雨。大河破洩，在河之浒。民被黯墊，田入莽污。流离荡析，不得其所。公慼日吁，予敢宁处。迺大招来，迺大保聚，乃营帛粟，寒衣饥茹。民归而安，水下孰御。强弱死生，由公复虑。曰义曰仁，震肃春煦。合和蒸天，天顺以序。公境独稔，爰麦爰黍。公俗独乐，夫耕妇杼。人虽曰康，公亦奚豫。谓此一方，民与兵具。务剧任重，稽古其裕。人皆谓公，与古为伍。公文化民，公武御侮。何思古人，公不自许。遂择奇匠，绘于堂宇。列其行事，指掌可数。前有古有，在我门户。后有来者，依我墙堵。斯堂勿坏，有堂有故，堂之不存，来者曷睹。宠乎焕乎，千载是矩。"}