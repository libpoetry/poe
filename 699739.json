{"id":"699739","title":"壬申春晓西园即事五绝","dynasty":"明","author":"郭之奇","text":"一样烟光共晓华，几般花木日交加。请君试向西园看，春色人间第几家。嫩柳池边渐学低，枝头忽见晓莺啼。请伊再向东风问，春色人间齐未齐。未许春风日夜忙，全凭晓色护微芳。水浮花际添重影，山入庭前共一光。试借风光共剪裁，霞分红艳雪分皑。含情此日休相妒，同是当年一手栽。少陵行步为春迷，江上寻花花索题。我独闭门春在此，漫将玉水当花溪。"}