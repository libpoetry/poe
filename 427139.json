{"id":"427139","title":"高阳台·晚经神武门咏荷","dynasty":"近现代","author":"黄侃","text":"山影明霞，夭妆艳水，飞尘不蘸宫沟。罗袜归迟，凌波空记前游。西风乍动灵妃笑，误梦云犹恋朱楼。试邀他，瑶席乘凉，珠佩临流。江南旧赋田田句，对金环皓腕，丝■轻舟。小别横塘，天涯重伴嫣柔。红衣却向秋前减，算怨怀空付闲鸥。最销凝，十顷微涟，一片清愁。"}