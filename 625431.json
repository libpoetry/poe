{"id":"625431","title":"忆余为诸生时痛哭当事素餐者若而人通籍后转痛当事误国者若而人甚于若而人也吁祖宗三百年大器遂使獐头鼠目辈一朝堕甑良可痛也良可哭也","dynasty":"明","author":"张家玉","text":"朦胧推毂委耑征，无限伤心叹我明。大老高谋惟避地，将军妙策祇行成。轻弓短箭来胡马，弃甲投戈走汉兵。谁使至尊虚拊髀，坐令谈笑失周京。"}