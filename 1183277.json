{"id":"1183277","title":"建元寺西院寄李员外纵联句","dynasty":"唐","author":"皇甫曾","text":"寄隐霜台客，相思粉署人。诚知阡陌近，无奈别离频。夜色迷双树，钟声警四邻。散才徒仰鲍，归梦远知秦。雨带清笳发，花惊夕漏春。招摇随步锡，髣髴听行轮。要路推高足，空林寄一身。盛名知独擅，良会忆相亲。稍涤心中垢，都遗陌上尘。今宵此堂集，何事少遗民。"}