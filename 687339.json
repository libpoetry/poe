{"id":"687339","title":"和郭杏冈秋日漫兴十二首","dynasty":"明","author":"孙承恩","text":"禁密邻天上，清閒学瀼西。风光不相负，笔砚且幽栖。径僻花通牖，阶深藓护泥。兴来得佳句，自向壁间题。雨后蛙喧吹，风前鹤报衙。观书焚柏子，临帖泛松花。客至檐鸣鹊，天晴散晚霞。此中清寂甚，底处着纷华。院静如僧寺，官閒类隐居。冻云低接树，露井暗通渠。虑淡入禅定，心游到古初。自知迂拙甚，底处曳吾裾。忽忽悲时事，悠悠念此心。道穷知己少，性僻避人深。树色阴连屋，花香淡拂襟。尽于疏懒便，无补费光阴。虚馆深秋色，閒情坐日西。幽花当槛落，小鸟傍檐栖。石罽苔漫砌，天书鹤篆泥。虽无观物妙，兴至亦堪题。閒官稀候吏，玉署例槐衙。树隙鸟窥牖，水边鱼唼花。断虹低返照，残雨乱明霞。自是神仙境，幽幽远世哗。未老先欣懒，辞人惯索居。爱花频葺土，引水亦穿渠。乳燕离巢后，高梧落叶初。时防候谒吏，聊复整冠裾。信步独行吟，悠悠太古心。鸟声听处惯，山色望中深。憩石频搔首，临风一振襟。片云应送雨，小院落虚阴。喜看残暑退，短景日行西。兀坐偏神爽，冥心与道栖。风轻蛛葺网，雨过蚓蟠泥。诗拙惭人看，唯应僻处题。庭空下饥雀，吏散早休衙。引鹤寻芳草，教童扫落花。有书消白日，无句咏青霞。市远人声静，真堪断俗哗。林宗好孙子，如我好閒居。得句频贻我，论交最忆渠。异闻多白帖，妙句拟黄初。薄劣真无似，深惭共曳裾。慷慨千年事，低回一寸心。行吟白日晚，怅望碧云深。旷志思超世，虚怀不满襟。济时吾岂敢，卷里较陶阴。"}