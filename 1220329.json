{"id":"1220329","title":"送翟御史佥山北宪","dynasty":"元","author":"吴当","text":"北京开臬府，持节肃群工。宠甚郎官幕，威仍御史骢。承恩方踖踖，辞阙去匆匆。紫气榆关外，朱轓瀚海东。霜寒翻鸷鸟，云影送冥鸿。观省穷辽水，从容问国风。宸衷推恻隐，庙议动昭融。已觉皇威布，常令主泽通。边烽无野战，物色屡年丰。善政应除弊，贞心独秉忠。祀朝依碣石，宾日候王宫。处处讴歌起，家家乐事同。勋名宜立致，簪绂会登崇。更草匡时疏，慇勤达帝聪。"}