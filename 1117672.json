{"id":"1117672","title":"夜雨三首","dynasty":"宋","author":"陆游","text":"泽国寒多雨，畸人夜少眠。不缘酲作病，只合醉终年。庭草已争茁，园梅空自怜。重云不难抉，无剑倚青天。寒雨连三夕，幽居只数椽。家贫轻过节，身老怯增年。日月悲歌里，关山泪眼边。梅花自开落，叹息为谁妍。人日春犹浅，鸡晨夜向阑。残缸灯晕小，单枕雨声寒。难补皇天漏，空思后土乾。山家尊酒薄，怀抱若为宽。"}