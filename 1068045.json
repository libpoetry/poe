{"id":"1068045","title":"蝴蝶诗","dynasty":"宋","author":"李彭","text":"碧梧翠竹名家儿，今作栩栩蝴蝶飞。山川阻深网罗密，君从何处能来归。疑君枕肱作庄梦，误随秋风访天涯。大儿稍黠儿中虎，小儿初学绣帐语。青娥皓齿越中女，夜挑锦字停机杼。可叹不可思，可思不可见。君来翻作昧平生，看朱成碧非君面。耿兰作报断人肠，况复雀声哦洞房。不知真是玉人否，大钧刻彫不可量。君不闻蜀天子，化为杜鹃似老乌。悲啼清血百花尽，有恨不吐归黄垆。又不见湘累平生女媭骂，空遗离骚万钧价。楚些许时招不来，亦复穿花绕寒夜。愿君莫飞入兔园，青春粲粲花叶繁。雄蜂雌蝶闹如雨，于君一脚不可安。"}