{"id":"1063595","title":"桐川王野夫相访洞山既去作此兼简直夫","dynasty":"宋","author":"释德洪","text":"野夫加于人一等，玉骨春容含秀整。已惊词源倒三峡，会看声名重九鼎。江南尽处山作堆，雨馀青碧数峰开。那知万壑千岩处，风帽蹇驴能独来。凤凰鸑鷟未入眼，今识鹓雏犹恨晚。兴阑掉头不肯留，出门去袂聊一挽。君家富贵若骑虎，拥鼻未免非虚语。何当解带食太仓，时时携被宿玉堂。"}