{"id":"244217","title":"水龙吟·平湖渺渺烟波","dynasty":"宋代","author":"史浩","text":"平湖渺渺烟波，是中只许神仙住。人间空爱，夭桃繁李，雪飞红雨。谁信壶天，靓妆玉貌，春光容与。似佳人才子，青冥步稳，同携手、成欢聚。老子时来宴赏，拥笙歌、留连尊俎。乌纱压倒，香云簪遍，知他几度。多谢东君，肯教满架，长情相处。更须拚痛饮，年年此际，作芳菲主。"}