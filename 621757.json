{"id":"621757","title":"苦夏移寓东粤别馆庭木颇森剪繁引荫","dynasty":"明","author":"郭之奇","text":"浮栖忘择荫，长夏始相侵。惭愧幽蓬性，频岁失园林。倾心营一枝，解此颜与襟。眷彼枌榆馆，庭宇乃萧森。环阶苔色映，当牖竹光临。尘暑堪微远，市嚣亦少沉。羁情易为惬，徘徊遂与耽。剪莱安客座，援柳加檐阴。即事因奴力，苟忘称旅心。所怀聊为美，歌啸已清深。何以酬斯夕，星轩发静琴。"}