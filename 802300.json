{"id":"802300","title":"辛卯秋请假还湘迫冬霪雨雨止阴晦兼旬湿瘴之气感之辄疾余既卧疴颇耽岩壑二三知好或致药饵感兹高谊因述本怀 其一","dynasty":"清","author":"曾广钧","text":"冬阴十日春阴似，人病兼旬奈此何。仗马嘶多因骇俗，河鱼疾久厌闻歌。一奇蕴腹苔生镞，三月垂腰絮作窠。此段归欤负吟兴，诗成羞杀牡丹坡。"}