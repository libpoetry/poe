{"id":"1120633","title":"寄李司农三首","dynasty":"宋","author":"周紫芝","text":"东阁当年夜，华灯照别樽。断碑思雁塔，佳客愧龙门。岂料三吴路，相逢一水村。只今悬望眼，犹欲黯离魂。徽水定何处，谪官今几时。长沙应有赋，南涧可无诗。柳絮催春远，梅花寄客迟。谁怜忆公久，头白少相知。谢朓南齐守，司农古汉官。杯今与谁把，山亦要公看。细札颁何日，离骚读又残。侍郎兄弟在，往往上金銮。"}