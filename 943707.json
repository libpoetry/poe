{"id":"943707","title":"再次韵林郎中","dynasty":"宋","author":"陈造","text":"醉乡陶然真我底，落世瞢作鱼千里。颇思溪风鸣桧枝，一洗半生市声耳。帝城春月雨强半，蹑屐冲泥今已惯。湖瑩冰奁涛涌山，回思向来领奇观。角角倦鹊语未休，晚鸠饶舌如有求。明朝定可载酒去，携儿一为湖上游。湖西群艳虽无在，宿云扫空天宇大。蹇吾健倒趁早归，醉尉未须嗔目待。"}