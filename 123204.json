{"id":"123204","title":"万景楼·左披九顶云","dynasty":"宋代","author":"范成大","text":"左披九顶云，右送大峨月。残山剩水不知数，一一当楼供胜绝。玻璃濯锦遥相通，指麾大渡来朝宗。川灵胥命各东去，我亦顺流呼短篷。诗无杰语惭风物，赖有丹青传小笔。仍添诗客倚阑看。令与山川相映发。龙弯归路绕乌尤，栋云帘雨邀人留。若为唤得涪翁起，题作西南第一楼。"}