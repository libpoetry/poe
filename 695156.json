{"id":"695156","title":"夏园即事四首","dynasty":"明","author":"林大钦","text":"兹辰苦烦燠，复此款芳园。翠竹通云过，朱枝落果繁。静偏堪避俗，疏爽未闻喧。绕屋畦蔬满，栖迟慰夕餐。荒园带乔木，疏篱古蔓悬。地幽忘客会，兴远步炎天。散业琴书偃，裁酒竹叶传。不妨人意迫，随处到真玄。吾生何倚着，雅欲逃自然。况此炎阳会，萧疏水木天。步草风吹面，抛书竹共眠。未应频悔吝，早已慰幽全。炎暑惟兹夏，三旬将欲移。芳树射明灭，青云静逶迤。晴光迟夕照，风鸟会清思。慷慨伤神寂，泉林慰渴饥。"}