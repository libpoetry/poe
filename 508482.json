{"id":"508482","title":"贺李尚书寿八十","dynasty":"明","author":"倪谦","text":"煌煌寿昌星，午夜光现丙。瑞应列仙儒，八旬娱蔗景。素驰长者誉，忠厚著乡井。积庆钟俊良，高步蓬莱顶。经纶济明时，内相钧轴秉。老仙荷推封，锦诰凡四领。何异尚父荣，犹存武公警。名位接三台，禄养丰五鼎。威凤来虞廷，伟甚仪观整。适当初度期，九夏日正永。绮席延南薰，璧月耀东岭。杯分春酒滑，碗送冰浆冷。儿孙迭称觞，酳馈祝噎哽。金紫萃一堂，贵盛畴与并。仁者寿而康，遐算超溟涬。辟谷有飞丹，谁慕陶弘景。"}