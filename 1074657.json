{"id":"1074657","title":"乌飞曲","dynasty":"宋","author":"周紫芝","text":"江云欲雪江风吹，王敦城头乌夜啼。云深月暗风转急，惊乌绕树无安枝。狂风忽来飞不定，夜半无巢何所依。情知天公有风雨，何不结巢高树栖。君不见秦氏庭中双桂美，庭乌生雏八九子。乌生岂不念高飞，托君庭阴飞不起。那知君家轻薄儿，弹丸脱手两翅垂。无巢悔不巢巍巍，有巢悔不常高飞，人生祸福难豫期。"}