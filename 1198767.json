{"id":"1198767","title":"赠庾翼诗","dynasty":"魏晋","author":"王胡之","text":"仪凤厉天，腾龙陵云。昂昂猗人，逸足绝群。温风既畅，玉润兰芬。如彼春零，流津烟煴。邓林伊何，蔚蔚其映。流芳伊何，鉴犹水镜。通广外润，雅裁内正。降巳顺时，志存急病。戎马生郊，王路未夷。螳螂举斧，鲸鲵轩鳍。矫矫吾子，劬劳王师。单醴投川，饮者如归。昆岭载崇，太阳增辉。江海能大，上善居下。侯王得尊，心同触寡。废我处冲，虚怀无假。待来制器，如彼炉冶。天下何事，去其害马。友以淡合，理随道泰。余与夫子，自然冥会。暂面豁怀，倾枕解带。玉液相润，琼林增蔼。心齐飞沈，相望事外。譬诸龙鱼，陵云潜濑。稷契赞时，巢由亢矫。辅汉者房，遁迹者皓。妙善自同，外内臣道。子光齐鲁，余守严老。元直言归，武侯解鞅。子鱼司契，幼安独往。神齐玄一，形寄为两。苟体理分，动寂忘象。仰味高风，载咏载想。回驾蓬庐，独游偶影。陵风行歌，肆目崇岭。高丘隐天，长湖万顷。可以垂纶，可以啸咏。取诸匈怀，寄之匠郢。"}