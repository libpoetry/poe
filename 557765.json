{"id":"557765","title":"海天胜游歌赠金台田卫使","dynasty":"明","author":"郑廷鹄","text":"十载逢君神武营，君能走马尘不惊。腰下金铛还自惜，匣中宝剑常有声。十载逢君琼海上，衣冠扮作神仙相。旅泊徒嗟过隙驹，雄飞空逐滔天浪。浪花声里问归程，天北天南无限情。武功坊下逍遥梦，奇甸街前快乐行。此行真入蓬莱岛，十月梅花觉春早。云边筇竹面似人，石上胡麻大如枣。莫道长安繁且华，海上奇怪尤堪誇。冬飧不必黄芽菜，寒具何须白贝花。嗟君遨游七十载，榔酒椰浆君自解。海鸥相狎无机关，塞马由来有真宰。劝君长醉且徘徊，乾坤何处非春台。今夜白龟才入梦，明日金鸡放赦来。噫欷歔，天南天北无彼界，尧仁象天如倚盖。君不从军万里行，那识皇舆如此大。"}