{"id":"623181","title":"连日风雨诗以散之","dynasty":"明","author":"郭之奇","text":"腊在春潜至，微雨散春醪。霜林回气色，烟草润肤毛。漏意无梅柳，铺华绝李桃。勾芒初振辔，邹管助云璈。已知寒谷内，呼阳日怒号。万物相迎如，群芳岂惮劳。且言居世者，谁不愿春遭。春云动百台，春雨亦仁膏。夏日毋多畏，秋风莫怨骚。但留春德在，安能久郁陶。羁人虽寂寂，虚牖任颾颾。春光归静几，春思满霜毫。"}