{"id":"1127782","title":"回雁峰","dynasty":"宋","author":"曾丰","text":"每向画图诗集看，祝融如孔雁如颜。雁峰今幸一相识，实校于名大似悭。扬雄非有动人姿，盖代清名天下知。回雁名今与雄等，岂忘外陋慕中奇。宾鸿初忌瘴边岚，止到峰前不更南。近日鸿多更南去，峰名几似晋清谈。雁入穷南失意多，以峰为记誓毋过。宁无忘记蹉过去，彼自轻生独奈何。此峰与雁作标题，记不分明有忘时。雁自会书真草字，标题安用此峰为。"}