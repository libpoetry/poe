{"id":"942229","title":"哭丹池王隐君","dynasty":"宋","author":"陈起","text":"忆昔相逢初，一见即刮目。出处虽不齐，椒兰则同馥。论心到极处，情爱逾骨肉。十年传成癖，搰搰闭门读。高志尊所传，而肯曲从俗。抱此奇特操，平步可金玉。况复同窗友，槐庭秉钧轴。事有反所料，轩冕笑羁束。缙云邈千里，访道求辟谷。食枣怀安期，窃桃小方朔。平生精进心，自可登仙录。一著偶失算，九书无复续。洞霄有猿号，丹池无鹤浴。昨病失会葬，生刍东望哭。"}