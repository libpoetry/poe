{"id":"507541","title":"江湖清游歌","dynasty":"明","author":"李昌祺","text":"何郎落魄非顽痴，气豪志雄才不羁。一从束发厌雌伏，龌龊羞效东家儿。躬耕把锄既云苦，闭门佔毕亦奚补。浩荡大鹏希有心，四方上下如乡土。长揖里闾亲，笑别闺中人。拟船待明发，呼酒酾江神。双橹齐鸣片帆挂，脱巾高眠箬篷下。但闻佳境即停桡，客里寻常过冬夏。屡携姑苏娃，数试宜兴茶。琼花已枯槁，玉树空繁华。凤台铁塔频登眺，只将乐事酬年少。青山曾访谢公墩，綵笔留题蒋侯庙。懒向秦淮终岁留，逡巡遥泛武昌舟。寒波赤壁三更月，斜日黄冈万顷秋。鹤楼鹦鹉冥搜倦，跨马着鞭仍适汴。河岳风云豁壮怀，宋金旧迹观皆遍。孔方通灵众所趍，那知阿堵能亡躯。尔虽好游非利驱，颇出俗流情独殊。都抛蝇头弃蜗角，游固可嘉居亦乐。长歌痛饮醉复醒，慎勿闲分清与浊。我今老矣雪鬓垂毵毵，奇胜负却穷幽探。无缘行览惟坐谈，吟成挥毫题冰衔，愿子细读精研覃。"}