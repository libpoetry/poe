{"id":"1109013","title":"挽夔漕王中甫二首","dynasty":"宋","author":"刘克庄","text":"羽书堆里挟遗编，往古来今尽粲然。白发晚持川口节，丹旌暑下峡门船。生前多半游榆塞，身后才方领木天。老去一双怀旧泪，谁知滴向建溪边。半瓢丹药一邛枝，万里西来抚事悲。绶著藏中公事定，剑鸣匣内我年衰。可怜檄笔今零落，尚记纶巾共指麾。身在沧洲搔白首，断肠吟就八哀诗。"}