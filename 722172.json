{"id":"722172","title":"寄怀毛翰林大可","dynasty":"明末清初","author":"屈大均","text":"苧萝今日生才子，绝似施家又一西。文砚定裁红粉石，墨香应注浣纱溪。多钱方朔频辞帝，无子商陵不去妻。最喜六朝兼沈宋，新声妖冶使人迷。家近湘湖多紫莼，季鹰闻已作逋臣。能争西子为乡里，莫继夷光作土神。弟子偏多才藻女，先生故是滑稽人。若兰妒绝阳台去，老蚌无珠泪满巾。"}