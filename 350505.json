{"id":"350505","title":"八归·李子申自津门抄寄词帙","dynasty":"清代","author":"程颂万","text":"蓟鸿向暝，江蝉吟骤，襟恨正满云涯。关山不断斜阳线，新邮密字珠尘，墨晕行欹。为道经秋淮舫别，祗潘鬓、枯甚当时。念住傍津驿回桥，又鹃迫花期。湘湄灯偏帘卷，招人丛桂，假山长笑髡枝。乱钟惊醒，破帆停宿，魂避篝火荒祠。几风花劫剩，水云伫话百篇诗。忍南北、老怀暂寄，无歌清泪垂。"}