{"id":"1075605","title":"送乔民瞻赴官闽中","dynasty":"宋","author":"周紫芝","text":"我昔游梁走千里，回望江南隔江水。是时公作桐汭官，不复东来问行李。人言左史有重客，玉面青衫气豪伟。酒催红蜡诗欲成，月堕秋江客方起。我从京洛尘中来，哦君新篇眼如洗。溅血惊魂二十年，长梦清樽奉簪履。相逢吴会不相识，昔年强健今如此。如公自是台阁人，老困一官何乃尔。只今尚作入幕宾，无事不令公怒喜。丈夫要当列鼎食，何止忍饥分斗米。且须拄颊望闽山，饱看麦秋丹荔子。"}