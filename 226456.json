{"id":"226456","title":"安公子·梦觉清宵半","dynasty":"宋代","author":"柳永","text":"梦觉清宵半。悄然屈指听银箭。惟有床前残泪烛，啼红相伴。暗惹起、云愁雨恨情何限。从卧来、展转千馀遍。恁数重鸳被，怎向孤眠不暖。堪恨还堪叹。当初不合轻分散。及至厌厌独自个，却眼穿肠断。似恁地、深情密意如何拚。虽後约、的有于飞愿。奈片时难过，怎得如今便见。"}