{"id":"1233879","title":"香山乾明寺 德庆","dynasty":"元","author":"李穆","text":"香山秀耸千寻碧，绝顶去天不盈尺。达摩只履昔西归，蹑石犹疑留一迹。使君览胜游招提，胡不邀我同攀跻。凭高傲睨九州小，便欲乘此淩天梯。两人相对掀长髯，指顾万里舒双尖。昔年云气漫山麓，至今郡志传龙潜。朅来沧海已清浅，此地依然是重巘。摩挲为觅旧镌题，零落残碑卧苍藓。"}