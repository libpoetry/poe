{"id":"275758","title":"解连环·同青藜纬云彦吉小饮旗亭观剧","dynasty":"清代","author":"李良年","text":"冷云吹絮。恨片时遮断，斜阳归路。一带寒沙，赏酒旗轻，挂在晚烟疏树。小桥红板曾伤别，又底事、玉骢骄驻。怪倡条、冶叶牵情，春向狭斜无数。十二回栏深倚，有翠鬟如画，携手堪赋。笑语分明，记得曾逢，不省旧游何处。尊前画壁重相见，帘外辛夷如雨。且休调、钿管银筝，只许莺声低诉。"}