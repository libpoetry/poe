{"id":"837495","title":"沁园春·银婚赠内。夷俗以结婚历五十年为金婚，三十年为银婚，银婚人所恒有。余续娶凡三，最后已近五旬，今犹白头偕老，差可纪也，戏赋此解","dynasty":"清末民国初","author":"夏孙桐","text":"半百新郎，转瞬耋年，阅三十春。笑老夫落拓，砚仍磨铁，阿婆涂抹，鬓亦如银。黻佩荣抛，糟糠味耐，留得沧桑历劫身。聊相慰，这杨稊结果，未让松筠。回看世变浮云。便富贵、神仙何足论。但陶潜归后，琴尊无恙，孟光老去，井臼犹勤。夕以永朝，唱余和汝，自把俚谣下酒频。他年事，少鸿篇封禅，付与文君。"}