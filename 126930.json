{"id":"126930","title":"一炷香·安乐窝中一炷香","dynasty":"宋代","author":"邵雍","text":"安乐窝中一炷香，凌晨焚意岂寻常。祸如许免人须诌，福若待求天可量。且异缁黄徼庙貌，又殊儿女袅衣裳。中孚起信宁烦祷，无妄生灾未易禳。虚室清冷都是白，灵台莹静别生光。观风御寇心方醉，对景颜渊坐正忘。赤水有珠涵造化，泥丸无物隔青苍。生为男子仍身健，时遇昌辰更岁穰。日月照临功自大。君臣庇癊效何长。非徒闻道至於此。金玉谁家不满堂。"}