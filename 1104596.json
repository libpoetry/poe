{"id":"1104596","title":"熙宁以后祀高禖六首 降神用《高安》。六变。","dynasty":"宋","author":"郊庙朝会歌辞","text":"容台讲礼，禖宫立祠。司分届后，带韣陈仪。嘉祥萃止，灵驭来思。皇支蕃衍，永固邦基。郊禖之应，肇自生商。诞膺宝命，浚发其祥。天材蕃衍，德称君王。本支万世，与天无疆。昔帝高辛，先禖肇祀。爰揆仲阳，式祈嘉祉。陈之牺牲，授以弓矢。敷祐皇宗，施于孙子。昭荐精衷，灵承端命。青帝顾怀，神禖储庆。祚以蕃昌，协于熙盛。螽斯众多，流于雅咏。赫赫高禖，万世所祀。其德不回，锡兹福祉。蕃衍椒聊，和平芣苢。传类降康，世济其美。礼奠蠲衷，祭仪竣事。丕拥灵休，蕃衍皇嗣。"}