{"id":"1070689","title":"稚山运使作斋名藏晖且觅诗久不能成今兹以大农召行有日因成鄙句并以送行","dynasty":"宋","author":"李光","text":"美玉当韫椟，明珠产深渊。达士贵混俗，大隐常居廛。皓皓终易污，峣峣难自全。和光同其尘，老聃有成言。徐侯如水鉴，胸中定媸妍。疾恶若仇雠，论事敢直前。朅来大江西，独揽刺举权。奸赃尽屏迹，豺狼敢垂涎。顾欲藏其晖，名室以自镌。老火正淫恣，旱气方接连。怅别南浦亭，去去朝日边。中原正涂炭，生民思息肩。公归明光奏，输忠倾肺肝。功成不自居，名与日月悬。"}