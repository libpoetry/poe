{"id":"1098986","title":"打鱼网叹","dynasty":"宋","author":"张侃","text":"山川信美何处无，只许渔翁把茅居。四时风月俱占断，诗人琢句空长吁。渔翁平生家累重，得鱼入市日曈眬。裹盐籴米了晨炊，依旧寻鱼波汹涌。山川虽好侬不知，只知取利他何为。群居出巧结新网，名以拦江纵所施。鲤鲂未免仅出入，切勿因香恋微湿。破坏好景是渔翁，不用健羡琢句工。圣人设险今重险，取与不取戒以渐。"}