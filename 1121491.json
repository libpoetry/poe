{"id":"1121491","title":"游春八咏 轻风破暖","dynasty":"宋","author":"欧阳澈","text":"单衣初试轻寒退，袅袅软风经袖袂。层楼高捲酒旗斜，绮陌乱飘花锦碎。多情故把恼人肠，杨柳阴中弄暗香。解貂不惜换斗酒，烂醉春光能几场。濛濛春锁弄晴雨，花褪残红烟淡伫。泼成浓黛远山青，秀色轻茸芳草布。园林依约清且新，滑唇好鸟相和鸣。轻寒不断微风作，幽花一笑游人醒。轻烟漠漠笼芳树，上有黄鹂调巧语。分明唤友度柔情，似对东风欲掀舞。嗟哉彼鸟非英灵，犹能求友鸣嘤嘤。光初隙末轻薄子，洗耳何妨听此声。蜜脾香满青春暮，寂寂空山闻杜宇。啼红泣绿怨东风，锦城旧恨怀千古。可堪肠断对樽前，雄图未遂愁无边。赖有投壶劝我饮，起舞从教落醉船。生涯随分便萧散，斗草摴蒲心绪懒。尚馀诗僻穷愈工，醉吟跌宕挥金盌。爱携佳客懒寻春，残红枝下细论文。搜罗万象攒胸臆，笔端扫出春空云。浇愁沃恨唯凭酒，况值郊原湔锦绣。倾囊结客踏青游，竞把鸱夷载醇酎。为怜芳草衬残红，猛拚醉玉眠春昼。觉来游眼顿增明，晚烟约略横疏柳。亭亭千尺凌云表，铁甲苍髯材独妙。班斤郢斲犹未逢，雾惨烟凄人不要。我来感激对残霞，独倚虬枝发长啸。试凭匠石亲品题，栋梁合自登廊庙。风烟触处欢无限，倒著接䍦归去晚。林梢璧月弄清辉，斗插山花笑而莞。华堂秉烛竞飞觞，浪语清狂胜弦管。探囊争出锦段新，灿灿珠玑光溢眼。"}