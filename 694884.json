{"id":"694884","title":"赠施司封三首","dynasty":"明","author":"宗臣","text":"涉江见芳草，春华被远岑。薄言采其华，将以贻所钦。顾念客游子，分符越江浔。江水东南流，波浪阻且深。凉飙摧百卉，孤芳孰能任。置之在怀袖，无令岁寒侵。日月忽以遒，馨香纷至今。非君垂末顾，谁能识予心。昔君守南服，伊予还旧矶。沉浮既异势，音告乖以违。袖中有尺素，迟彼双鸿飞。双鸿不可见，叹息沾裳衣。思子忽若渴，望子忽若饥。岂以负薪累，甘贻伐木讥。中心谅无他，愿君察其微。清夜良燕会，零霜下前除。堂上罗酒浆，堂下荐嘉鱼。鸣琴杂清商，音响一何舒。酒中客起言，责我愚且疏。主人前谢客，兹夕且欢娱。金石昔所敦，兰芷昔所贻。中心既以谐，岂为形迹拘。古来重结交，终始贵不渝。垂绅戒朝夕，君言宜重书。"}