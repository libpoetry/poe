{"id":"208539","title":"寄江东王端明","dynasty":"宋代","author":"朱翌","text":"德人大江南，壶歌温玉帐。三岁丰年玉，民倚嵩华壮。政碑满七尺，赐盖高一丈。平生诗有声，行与李杜抗。余力到行草，妙合晋人样。如此不赐环，颇复辜众望。前时幕下生，今作倚门肮。故动还远思，一放清江涨。身如龟甲卷，书自鱼乙放。南风造新凉，爽气来叠嶂，壶觞得自引，茵鼎保无恙。原公介厚禨，中卣调秬鬯。"}