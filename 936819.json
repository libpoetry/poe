{"id":"936819","title":"寄十二侄","dynasty":"宋","author":"陆游","text":"庚寅吾入蜀，西过齐安城。雪堂拜老仙，眉宇寒峥嵘。微泉尚如昔，激激琴筑声。龙蛇入笔力，断石卧纵横。戊戌奉诏追，触热万里程。归途抵齐安，岁月浩可惊。三日乃东下，鼓角遥送迎。安国有老僧，元祐初载生。蝉联说旧事，耳目犹聪明。徒行就船别，耿耿恻怆情。岂知二纪后，汝乃为此行。追怀昔游地，未语涕已倾。念汝虽并塞，残虏方守盟。职虽在警盗，枹鼓寂不鸣。惟当奉法令，日夜抚孤茕。官卑俸入薄，切勿厌藜羹。勇如赤壁战，节若江水清。人谁不汝知，况事贤公卿。三山与七家，相望两柴荆。归来讲学暇，袯襫同春耕。"}