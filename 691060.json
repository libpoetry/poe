{"id":"691060","title":"留别陆叔度二章","dynasty":"明","author":"李云龙","text":"鸿鹄将分飞，徘徊在中道。岂为飞不前，念此离群故。作客尝畏人，为士复不遇。空馀一寸心，终鲜尘埃顾。名美易为毁，容美易为妒。愿子匣双龙，毋令吼烟雾。自我来燕市，无复向时人。冠盖满城隅，要非心所亲。中道逢吾子，抗手揖风尘。相顾各含情，一言洽兰芬。愿得共策足，子龙我作云。聚散苦无端，为乐不及晨。赖子素心在，万里若为邻。"}