{"id":"643059","title":"过益阳渡","dynasty":"明","author":"胡奎","text":"别肠刺刺弓弦急，展转车轮不停息。正尔天涯忆故乡，一行过雁烟中没。益阳渡头白发翁，野店压酒松花浓。上船露坐待明月，月色正与家山同。人生进寸还退尺，塞马既亡仍复得。洛阳年少谪长沙，白也曾为夜郎客。徐卿徐卿吾故人，寒谷偶被阳春恩。此时应有还家梦，稚子壶觞正候门。"}