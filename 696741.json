{"id":"696741","title":"幽居五首","dynasty":"明","author":"金大舆","text":"篱落豆花满，阶除苍藓多。微云翻早雁，轻雨滴寒莎。负手看青竹，牵衣爱绿萝。萧条扬子宅，独酌有长歌。身世凭谁问，行藏祇自知。一尊方独酌，四韵忽成诗。绪风翻去叶，零露泣疏枝。人世从歧路，谁堪咏《五噫》。老去成疏懒，诗书性独偏。闲看扬子赋，细读《马蹄篇》。绿水偶垂钓，青山忽在前。不愁金错罄，时有卖文钱。仄径丛残草，颓垣倚细花。青鞋寻社远，皂帽任风斜。院静添秋色，窗虚驻晚霞。荷蓑翻豆圃，把酒问渔家。凉风歌蟋蟀，秋日赋闲居。酌醴愁心薄，谈空俗累虚。果悬随鸟啄，诗罢命儿书。何必颜渊氏，当年独晏如。"}