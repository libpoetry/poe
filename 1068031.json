{"id":"1068031","title":"题夏氏万赏亭","dynasty":"宋","author":"李彭","text":"公家文庄佐县官，万国朝宗天不言。桂梁兰室治私第，鳷鹊建章争绝伦。昭华秾李态度新，绿尊翠杓罗缤纷。人归夜台金狄泣，一种风流今尚存。小君家声自阴后，五侯四贵印如斗。渠渠夏屋几百椽，谁能近前畏左右。去天尺五付此郎，诗豪酒圣复专场。锦鞯花骢折杨柳，霸陵恶少艾如张。危亭复阁来南州，佳客争门陪俊游。朱轓皂盖驻五马，叵罗醉掷高阳侯。青蛾皓齿动星眸，尊前舞罢锦缠头。参横月落了不问，四并在手吾何忧。腐儒萧然愧环堵，藜苋胸中扊扅句。颓然被酒烛如虹，戏效吴歌歌白纻。"}