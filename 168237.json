{"id":"168237","title":"吴季谦侍郎送家酿香绝无灰得未曾有戏成报章","dynasty":"宋代","author":"岳珂","text":"义丰爱酒憎官壶，日长忍渴呼酷奴。自言畏灰如畏虎，有酒不向官坊酤。当家香泉世无比，米洁曲甘醇且美。酿时不著一点灰，满酌寒泉挹清泚。小槽滴沥竹笕承，冰渠夜溅真珠明。一泓澄澈玉无底，满瓮盎盎春风生。酿成不肯饮俗客，浇著柴桑旧时宅，共此千年醉眠石。更将余沥走马军，来注吾家老瓦盆，许我自饮不许分。老境宦游环轨辙，官酒遍尝随地别，何曾见灰能作孽。饥来一腹大於蝉，鲸呿自觉吸百川。是灰是酒俱不辨，岂问他州并异县。今夕何夕翻露浆，扣壶一洗灰土肠。君不见柴桑于酒特寓意，相逢不择贱与贵，要是醇醨均一致。汝阳后来帝家子，路逢曲车不知味，流涎正复何所谓。贫为田舍富天宗，遇酒随饮莫适从。岂如仙家居义丰，无怀自与造化通。彼燧人氏初何功，酬君三语将无同。同不同，君信否。黄花飘香石耐久，明日同行且携酒。"}