{"id":"683636","title":"送六君子 送肖甫司马于清洋江口","dynasty":"明","author":"王世贞","text":"其奈清洋口，嘘为南北风。已无官可免，那不送羊公。三年洗情字，一夕为君新。欲忍临岐泪，人间无此人。人笑嵇生懒，胡然送巨源。归鸿君自看，依旧入苏门。为少柴桑客，都令慧远骄。那知今夜月，已过虎溪桥。箫鼓下江门，江潮弄午喧。怕题南浦字，楚客易消魂。请得葳蕤钥，踟蹰未忍还。亦知谯鼓急，词组万重山。"}