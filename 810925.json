{"id":"810925","title":"京邸屡谒翁覃溪先生鉴赏古帖并为题宋芝山所画陶园图","dynasty":"清","author":"王志瀜","text":"熙朝文献属公多，高卧云松静玉珂。台阁于今闲白传，轩斋满壁画东坡。挥毫遒绝人俱老，鉴古哑然昔半讹。自愧王乔尘两舄，容携拜具礼维摩。竹树茅檐二华西，画图何幸得新题。春帆细雨怀邗上，明月流虹落渭溪。珊网一时名辈盛，长城五字古人齐。从今不怅仙凡隔，洞口桃花有路蹊。"}