{"id":"1252692","title":"乙未和孟天炜都司见寄五首","dynasty":"元末明初","author":"顾瑛","text":"江头日日惜芳时，三月春光两鬓丝。拔剑自歌还自舞，邑人谁识虎头痴。治安无策济时艰，始信金销壮士颜。怪底飓风翻涨海，浪头一直过狼山。猎猎东风吹火旗，水军三万尽精肥。一春杀贼知多少，个个身穿溅血衣。娄上人家不识春，檐头蛛网亦生尘。朱门桃李皆零落，只有东风未嫁人。闻道君王自早参，每虚前席问江南。何人医手如秦缓，有客能棋似李憨。"}