{"id":"1041546","title":"答金陵使君答王待制见寄杂言","dynasty":"宋","author":"刘敞","text":"阮公青云器，寓意必豪纵。西临广武寄一笑，英雄纷纷竞如梦。有时不能平，途穷即长恸。仕哉咏怀篇，千载共悲讽。金陵昔为帝王居，气象萧索无复馀。长江连天水东注，台城彷佛存邱墟。主人文章谪仙老，感古能无激怀抱。作亭正得山水胜，登临更值风月好。宾客满堂丝竹悲，古今风流自一时。君家夷吾虽有慷慨语，快意未必如君诗。淮水东流千万年，此亭方与淮共传。念君归老庙堂上，未负赓歌留北山。"}