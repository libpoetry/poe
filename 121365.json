{"id":"121365","title":"湖山纪游","dynasty":"宋代","author":"王执礼","text":"吴山东南秀，葱郁盘帝城。西湖据其趾，御气通波心。余膏被草木，蔚眼皆欣荣。□晨天宇穆，惠风汎初晴。春色正妍妙，放怀共扬舲。中流入汗漫，旷阔无埃氛。湖光挟山渌，倒射玻璃青。丝管响空翠，楼观森峥嵘。献酬杂歌啸，烂漫纷醉醒。取乐固莫并，兴怀一何深。缅惟昔三贤，精爽日以沈。但余画像在，尚想鸣佩襟。希古秉微尚，崇鸦摅恬情。羌予翳蓬藋，无复修正组缨。淡泊自有得，荣华非所欣。舍舟纵散策，逸兴生崚嶒。白云引遐眺，碧岫延深登。幽期浩无涯，忽到静者门。长松有令姿，流水无俗声。绝磴猿可呼，出谷莺始鸣。乃知物外境，兹象本不惊。逝耶初无将，至耶亦无迎。便将谢尘鞅，兹焉支颓龄。山鸦接晚翅，落日催行縢。归欤赋新篇，聊复记吾曾。"}