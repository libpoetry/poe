{"id":"834201","title":"渡江云 十二月十三夜望月，和次香韵","dynasty":"清末民国初","author":"易顺鼎","text":"古愁流一发，冻华湿瓦，天影欲离青。婵娟初斗罢，密迩佳期，好事会圆成。微遮茜袖，想峭鬟窥树轻盈。须后夜瑶空雪意，补足二分明。吟声。花间暗度，唤起冰轮，悄催他端正。还只恐庞儿越瘦，不耐风棱。影娥池上无人到，管荒波半角枯菱。仙梦冷，寒簧被也霜凝。"}