{"id":"543006","title":"善哉行","dynasty":"明","author":"胡应麟","text":"来日大难，肠乾体疲。今日不乐，岁月如驰。访我亲知，总角燕好。踰陌度阡，以赠芳草。何以延宾，清酒百壶。何以销忧，五木摴蒱。美人满堂，巧笑便辟。更长烛明，今夕何夕。南箕在楹，北斗在檐。星河陆离，肴醴汎澜。忽逢安期，馈我灵药。主客再拜，洗盏酬酢。共饵大还，身轻翼舒。乘云御龙，游戏六虚。"}