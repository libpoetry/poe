{"id":"1126525","title":"和端式上人十咏 幽谷泉","dynasty":"宋","author":"梅尧臣","text":"幽谷有飞泉，入溪知几里。跳珠溅木叶，激雨霏岩趾。但无箕颍人，曾不吝洗耳。古木少直枝，其下多曲影。岂不爱高阴，奈此性所秉。千重叶荟翳，谁愿憩日永。翠耸寒溪上，半隐寒松下。水鸟立棱角，渊鱼游穴罅。寻常置庭槛，琐细不知价。潇湘归去人，正值江南春。始愿逢拾羽，今乃见采蘋。寄语柳使君，莫恨日已曛。烟昏青栎道，风急隔溪钟。征马未及息，猛虎前有踪。寻声欲投宿，僮仆畏所逢。崖竹出石壁，根瘦悬青蛇。磔髯露老节，斫骨点寒花。少年莫剪去，骑杀白鼻騧。天外一尺峰，国中千仞岳。重云不掩蔽，万里见头角。世人看远碧，谁识产美璞。不为潭上英，不助篱边醉。独占兰杞邻，原头自荣悴。陶令与太凿，逢人岂无意。芦洲一点明，知有渔人泊。江溟杳不分，谁方在高阁。是时孤雁去，应认光中落。春水冰欲开，傍岸已微释。鱼寒未动鳞，兽渡时有迹。篙师畏割舟，敲拉碎圭璧。"}