{"id":"435812","title":"芳华怨","dynasty":"金末元初","author":"元好问","text":"娃儿十八娇可怜，亭亭袅袅春风前。天上仙人玉为骨，人间画工画不出。小小油壁车，轧轧出东华。金缕盘双带，云裾踏雁沙。一片朝云不成雨，被风吹去落谁家？少年岂无恩泽侯，金鞍绣帽亦风流。不然典取鹔鹴裘，四壁相如堪白头。金谷楼台悄无主，燕子不来花著雨。只知环佩作离声，谁向琵琶得私语。无情鸂鶒翡翠儿，有情蜂雄蛱蝶雌。劝君满酌金屈卮，明日无花空折枝。"}