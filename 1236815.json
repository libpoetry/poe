{"id":"1236815","title":"次韵刘宪副春日湖上有感五首","dynasty":"元","author":"郑元祐","text":"庾信哀多赋漫成，江南文物久晨星。市衢火后蒿横目，民舍春来草满庭。浪齧湖堤官柳尽，沙填江浦夜潮腥。归来何异辽东鹤，只有西山慰眼青。湖水西边旧是家，春风绕屋种梅花。传闻故老谈前日，爱教仙人服幼霞。鹤老离巢松化石，鸾孤照水竹穿沙。只今重到经行处，憔悴萧郎两鬓华。潮落空城谁重过，犹馀里耳听鸣珂。襄阳耆旧知谁在？江左风流不厌多。自见石麟眠枳棘，长闻蜀魄叫松萝。野梅开尽西湖雪，万斛春愁奈尔何。湖水荒荒寒食天，相逢犹话国初年。红楼夜唱花间席，翠管春吹月下船。玄圃自应留富丽，湘云谁为惜清妍？可怜头白归来日，井邑凄凉蔼白烟。青苔寺里客来稀，乌石冈边僧自归。金雁嘈云春不去，玉鱼冲雨夜曾飞。出门每歌月皎皎，制佩莫惜芳菲菲。人世何由比金石？嗟我欲把东皇衣。"}