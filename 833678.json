{"id":"833678","title":"骤雨打新荷 伏日连雨，清冷如深秋，漫成一阕，即元遗山《小圣乐》也。壬寅七月三日","dynasty":"清末民国初","author":"樊增祥","text":"水绿平池，又柳疏蝉断，花亸莺娇。四檐鸣玉，急响入芭蕉。未落银床一叶，甚秋色、西来如潮。断又续，似银河化泪，湿遍鲛绡。今年轻容早换，任斑斑点点，暮暮朝朝。马上楼上，两处唱潇潇。自别苏州画舫，算祇为、吴娘魂销。绣被底，今宵骤寒，应是秋宵。"}