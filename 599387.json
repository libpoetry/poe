{"id":"599387","title":"寄关紫云八十翁步相思歌韵","dynasty":"明","author":"霍与瑕","text":"老翁八十馀，步行五十里。双足混泥涂，清江时一洗。手持尺素书，书中罗锦绮。来访石头公，人讶真仙子。主人适命驾，远游香山沚。二子出迎宾，宾主情无已。春云覆高松，夜月沉江底。松杪有鹤鸣，江波荡花蕊。花落照江红，鹤鸣和其子。而我好脩人，隔断千峰紫。归来检书札，文字兼双美。焚香朗读之，钟磬洋盈耳。乐府久沦亡，希声财见此。珍重企前脩，千古良可恃。吁嗟百年间，蜉蝣朝暮死。木叶脱秋风，寒潮落春涘。至人长生诀，凭谁一南指。大道本不遐，浮生自腹痞。三叹复三叹，棠华空彼尔。愿结同心人，江边看逝水。高歌古相思，赓歌为君起。"}