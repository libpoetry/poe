{"id":"1143839","title":"次韵张文焕慵庵万山堂即事二首","dynasty":"宋末元初","author":"方回","text":"张侯诗思涌如泉，吟榻横陈翠麓巅。十雨五风今乐国，千村万落几人烟。赏心眺览知何算，转首音尘竟弗传。句勒口碑天共远，不虚佳月佐觥船。新晴钟鼓暮楼台，人与清空两不埃。日已顿无宣子畏，云应全为退之开。夜凉河汉牛初渡，秋爽关山雁欲来。好向丰年作张主，未须松鼎煮丹胎。"}