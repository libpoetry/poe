{"id":"523003","title":"三士篇赠医李郑张","dynasty":"明","author":"李梦阳","text":"严飙厉时威，稿叶下荣木。春风一以敷，病草奄回绿。天道岂常肃，人事有还复。七情既吾贼，六淫乃为殰。农经发玄旨，轩问扩英馥。代殊理易昧，行乘计相逐。陈荄抱绵息，寒根蕴真育。李生起专门，郑子振空谷。张也剖金匮，奏效更神速。饮橘秪自衒，种杏亦可恧。诵我三士篇，聊以助清穆。"}