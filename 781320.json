{"id":"781320","title":"三吴兵起纪事，答友人问","dynasty":"清","author":"钱澄之","text":"昔迎戎师至，兵骄马亦疲。三吴望风附，弓矢弃不持。刘生总戎客，船插使清旗。泊船秀水上，奔竞人恐迟。刘生不肯仕，心识发且披。剃发令朝下，相顾为发悲。三吴同时沸，纷纷起义师。争言舟楫利，长技不得施！刘生奔武水，父子就诛夷。陈梧钱唐至，旋登嘉禾陴。颇闻黄镇南，驻舟太湖湄。楼船号万艘，胜兵焉可知！吴兴馈军粮，昼夜相追随。壮士争激烈，富室愿蠲赀。姑苏城门外，匹马不敢窥。可怜陆太学，破产供军炊。七月入姑苏，搏战还同嬉。此辈本乌合，一溃岂复知。赖有吴职方，稍能出计奇。伏甲吴江岸，所忌惟在兹。诸将无斗志，同舟自相疑。日费千黄金，空养摇橹儿。嘉禾一夜破，嵩江累卵危。乞师镇南垒，摇手不可为！如何十万兵，曾无一矢遗！括饷既以饱，海口潜奔驰。海口窄不出，铁骑追及之。可怜熊虎姿，尽为鱼腹尸！三吴遍焚戮，试问戎首谁？"}