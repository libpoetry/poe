{"id":"701583","title":"三穷啚诗时九首为周侍御同年","dynasty":"明","author":"黄佐","text":"缝裳须用缄，和瑟须鸣琴。芳年才十七，与君结同心。譬彼梧桐枝，萋萋倚云岑。岂知双鸾曲，翻成孤鹄吟。幽灯照穗帷，凄恻谁能禁。芙蓉含早霜，亭亭立清沚。中虽怀苦心，所幸有莲子。结根彻黄泉，不惜为君死。抚膺顾遗腹，一脉尚存此。雌雄嗟未判，血泪徒盈眦。逝水无回波，断发不返根。燕好甫三载，音容俄九原。高堂有舅姑，谁与供晨昏。悬弧倘不遂，妾身安用存。恸哭视苍天，悠悠竟何言。力田终有获，绩纺终成布。谁言迈种德，一绝如零露。越月兼逾旬，祥驹自天鹜。尊嫜惊且喜，风骨俨如父。提携方自兹，陟岵增怀慕。衡茅勿云蔀，闯门当见天。孩提勿云小，宗祏当绵延。弥月拜舅姑，缟素登堂前。嗟哉老无子，仗尔娱暮年。尔孤不识父，呱呱泪如泉。绵绵孤生瓞，子母相钩带。旦夕勤护持，惧为风雪害。周宗已磬石，孟母犹教诫。乌啼书幌月，鸣机答虚籁。旌弓方骍骍，奋志从此迈。霜蹄肃皇路，云翼腾天池。旭日送檐鹊，秋风飘桂枝。憟憟未亡人，幸此光荣时。驱车向京洛，宾兴有程期。山川复悠邈，离忧良在兹。北堂有慈竹，孙枝淩云起。孤儿复抱子，兰阶映瑶珥。四世萃一门，九原闻亦喜。割鲜开锦席，犀钱一何绮。沉忧天所释，树萱乃徒尔。赤霄坦如底，骢马高腾骧。顾见风中木，戚戚犹惨伤。缄情达枫陛，鸾凤森翱翔。巍峨表宅里，恩渥光泉乡。我矢三穷诗，天道固有常。"}