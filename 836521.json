{"id":"836521","title":"捒中大风雨歌","dynasty":"清末民国初","author":"陈肇兴","text":"昨夜狂台振林木，千声万声动岩谷。横吹黑雨卷山来，飞洒如麻乱相扑。鞭策百怪驱蛟龙，雷公雷母纷相逐。半空纯是金甲声，时有赤虬飞贴肉。使风挟雨雨倒吹，驾雨助风风更速。朝南暮北一旋转，有若天轮回地轴。十围杉楠摧作薪，万丛梨柿散如雹。汹汹波浪天外来，顷刻平地为川渎。东邻才报流麦田，西舍还闻破茅屋。野水平添七尺高，涨痕遥没千畦绿。黄云满地抽针芽，馀粒但供乌雀啄。诘朝雨止风亦停，乡村十家九家哭。一春无雨苗不滋，今兹雨多反杀谷。田头轧轧连耞鸣，但有滞穗无圆粟。老农垂泪前致辞，乞减半租救饘粥。里胥下状来催租，悉赋输将苦不足。输官不足还卖田，稻田虽废砚田赎。舌耕笔耒几多年，岁岁阴阳无愆伏。满城风雨供啸歌，有田不如无田乐。"}