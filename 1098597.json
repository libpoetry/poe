{"id":"1098597","title":"寿千亿","dynasty":"宋","author":"王野","text":"三十六洞天下奇，三十六峰名武夷。武夷山中溪九曲，曲曲泻出清涟漪。溪南溪北山对立，拔地插天几千尺。或如丹砂丹，或如碧玉碧。东望开楼台，南顾俨城壁。廪庾积其西，车盖列其北。磊磊落落不可名，怪怪奇奇神所刻。草木不移寒暑心，岩峦长带烟霞色。太玄姥，武夷君，幔亭虹桥凌紫云。曾孙宴罢桑海变，长琴短鼓空纷纷。魏公子，张真人，嗜酒一谪八百春。功成白日生羽翼，巅崖灵蜕犹如新。我欲冥搜极幽远，棹船朝去暮忘返。峰回嶂合忽复迷，安得飞梯宿云巘。鸾鹤去兮猿猱啼，恍空中兮闻金鸡。石啮足兮溅溅，风吹衣兮凄凄，洄洑萦折。谽谺崔嵬，石堂真馆豁然而中开。壑舟不坠栈不朽，至今药炉丹鼎髣髴千仞之层崖。目亦不能尽，心亦不能恻。桃源风景未复见，柯山日月难重得。鼓余枻兮潺湲，乘惊波兮下前滩。瞬息兮回首，失向来兮巑岏。呜呼，列仙高拱兮宅玄都，二圣继御兮恢炎图。措斯世于平乂，应皇家兮瑶符。臣守藩兮南国，臣倾心兮北极。山之高兮水之深，祝吾皇兮寿千亿。"}