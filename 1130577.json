{"id":"1130577","title":"晖仲惠梅花数枝","dynasty":"宋","author":"韩元吉","text":"霜馀不用怨年华，已有寒梅一两花。眼冷故知春意动，瓦瓶终日看横斜。莫问南枝与北枝，幽香先与小春期。直从的皪寒梢数，看到飘零似雪时。江上春风几日回，一枝先傍小堂开。恨无冷艳连天白，已有生香特地来。剩买青春不费钱，眼明江静月争妍。诗人每负梅花债，屈指今年第一篇。"}