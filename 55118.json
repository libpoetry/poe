{"id":"55118","title":"垤鹳·垤鹳何翩翩","dynasty":"明代","author":"梦观","text":"垤鹳何翩翩，颇与鹤同类。秦人罗致之，怜爱无不至。固无警露姿，实有乘轩贵。羽毛已鲜泽，习性亦骄恣。秦人既鹤呼，鹳亦鹤自谓。忽逢浮丘伯，借之乘谒帝。长鸣玉陛前，帝怪鹳音异。敕令击杀之，下充膳夫馈。浮丘报秦人，秦人方自愧。为诫畜禽家，畜禽辩真伪。"}