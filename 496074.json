{"id":"496074","title":"大江东去 其十 答未翁阁老","dynasty":"明","author":"夏言","text":"大河东下，走万里、包纳许多灵物。推荡中原无砥柱，那问全城半壁。静影涵空，洪涛浴日，巨浪翻银雪。蛟鼍出没，神龙羞与争杰。曾谁醉卧三山，飞游八极，独驾天风发。毕竟此河经万古，看尽人间生灭。老子胸中，久吞云梦，乌帽今华发。圆通朗照，心知天上明月。"}