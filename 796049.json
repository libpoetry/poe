{"id":"796049","title":"迈陂塘 杜宇","dynasty":"清","author":"陆恒","text":"念家山、茫茫何处，酸辛归计休说。哀音催堕三更影，较比寒蝉凄切。东风急。怎似绮华年，弹指成陈迹。回头故国。尽望帝魂消，闻铃肠断，夜夜空啼血。浑不让，易水悲歌听彻。叮咛促尽行客。石沉北海难填恨，只剩冤禽吊月。花飞雪。纵百遍、相呼春去辉无日，声声呜咽。待叫破愁云，抛残红雨，染遍千山赤。"}