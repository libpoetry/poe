{"id":"428323","title":"买陂塘 柳","dynasty":"近现代","author":"胡汀鹭","text":"尽潇潇，朝朝暮暮，韶华流水递换。封侯夫婿浑无主，休怪登楼肠断。东风软。记尽日飞絮，相和溪云乱。陌头西畔，看芳草粘天，斜阳满树，树外莺莺唤。分携处，折尽条长条短。青青朝雨新浣，离情别意将谁劝。日近长安天半。君莫管。说巧样描来，浅黛如山远。惊心有券。知此后江潭，同悲摇落，满目剩凄婉。"}