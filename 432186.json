{"id":"432186","title":"夫夷江上二首","dynasty":"近现代","author":"李冰若","text":"丹崖红树故依然，锦缆曾牵上水船。丁令重归人隔世，麻姑三见海成田。灵桃开后春无主，雪浪淘残石尚坚。记得倚篷痴绝语，愿花长好月长圆。凤篆龟符受宝灯，炼成灵药许飞升。枉劳玉臼三千杵，换得云浆一碗冰。青海曾传双鸟降，碧天几见六龙腾。芝田旧馆依稀在，谁敌思王作赋能。"}