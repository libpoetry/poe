{"id":"74627","title":"齐天乐·班荆倾盖当时事","dynasty":"元代","author":"张伯淳","text":"班荆倾盖当时事，回头屡更寒暑。倦翼才还，苍颜易得，零落江陵千树。相逢冷署。且莫讶儒冠，解将人误。计我生朝，采笺新调映红炬。投闲谁道太早，人生行乐耳，何地非旅。绿暗书眸，红生醉脸，聊对檐花细雨。移尊共语。问何日扁舟，嫩荷香处。坐待蟾光，四更犹未吐。"}