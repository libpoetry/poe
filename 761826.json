{"id":"761826","title":"闻有司置盗冢者于法，感作","dynasty":"清","author":"郑用锡","text":"生者与死者，阴阳分两界；生或能互仇，死必无相害。如何发丘壑，攫金肆无赖？乃知厚葬非，斯世何昧昧！或言晏与张，祸出人意外。有盗掘张坟，漆城多珠贝；既偿其大欲，畚土为掩盖。继乃掘晏茔，仅一木胎带；群盗一何愤，弃之杂尘?。此语殊不然，怀宝多自坏。犀角及象齿，古今同垂诫。煌煌有司言，所见何其大！"}