{"id":"845116","title":"微言九首","dynasty":"清末民国初","author":"黄摩西","text":"混置蜂王统正偏，未知裸族祭谁先。懵懂一觉黄昏候，了却蜉蝣十万年。红焰无风沸碧油，玉钗斜拨剔还休。热肠佳处何人喻？莫替飞蛾浪起忧。水陆横行蟹最强，二螯八跪戴金匡。全材转眼投汤镬，万古穷荒寿帝王。鸢鱼悟澈始言诗，鹦鹉猩猩亦吾师。凡事留心皆学问，葛卢公冶岂生知？一篇传世任褒弹，笔是天风意是澜。目送手挥常独往，红尘踏遍赏心难。散体工夫骈体才，汉唐而后两途开。荆公新法延文字，急泪虽多总不哀。才人慧业美人风，玉树金荃尚欠工。雪满溪山寒澈骨，回头忽见一枝红。仙佛盈庭鬼一车，笔端有气任吹嘘。邺侯自抱飞仙骨，不作姚黄魏紫诗。诗成本事都称谢，名注寥清总是仙。我亦楞严经上种，不能成佛懒生天。"}