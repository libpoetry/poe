{"id":"545392","title":"夜同胡孟韬龙君超杨世叔三孝廉周陈二山人集宋忠父第观梅花繁英盛开芬郁殊绝适侯万二都尉在坐琳琅珠玉与花艳相映发同集诸君应接不遑余倾赏丙夜几欲醉卧阁中作赵师雄罗浮梦矣归赋一律似忠父并博笑侯万二君","dynasty":"明","author":"胡应麟","text":"姑射双仙玉不如，一尊花底斗璠玙。梦回大庾繁霜外，吟断孤山片月馀。寂历寒香飞枕簟，玲珑疏影出庭除。东风何处吹长笛，极目江南旧草庐。"}