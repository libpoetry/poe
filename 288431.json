{"id":"288431","title":"疏影·为眉云画梅花便面并赋此解题之","dynasty":"现代","author":"袁克文","text":"罗浮梦远，且近窗就月，閒缀庭院。浅淡妆成，还许东风，横斜又恁吹遍。偎阑一笑迎人久，见道是、幽寒禁惯。便问春、尽地无言，去也未关愁怨。应念孤山旧侣，那时鹤，睡里轻与依恋。不管湖天，水在云流，已自暗教香转。谁知雪海盈盈树，早乞向、陇头催换。谩等閒、环佩重来，准拟梦留尘断。"}