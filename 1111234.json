{"id":"1111234","title":"寓居婺倅厅秋夜观书有感四首","dynasty":"宋","author":"许及之","text":"虚庭摵摵撼梧楸，黄卷青灯字字愁。说与西风莫萧瑟，年来诗思不禁秋。每当剧暑忆秋期，暑退凉生喜可知。不奈寒蛩促机杼，等閒催得鬓成丝。子城高处易为秋，密点催更响更幽。掩卷不眠阶下坐，淡云东去月西流。四十男儿不自怜，求田问舍计茫然。一官未办君亲报，纵有田园亦舍旃。"}