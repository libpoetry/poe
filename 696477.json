{"id":"696477","title":"赠沈大使茂玄萧副使叔达共三首","dynasty":"明","author":"郑真","text":"蓬莱高阁望沧溟，隐约仙家唤即应。鹤骑帖云迷远近，蜃楼成市幻空冥。扶桑日射珠玑窟，沙岛天开紫翠屏。想见此时胸次阔，别来梦绕夜灯青。海东见说登州砚，点点金星缬锦云。若使老蟾分一滴，便令脱颖扫千军。词臣应诏曾携直，骚将登坛预策勋。要与虚中长作伴，山房试问沈休文。名家述律挺贤豪，千里濠梁喜见招。日月光华瞻帝里，风云咫尺上仙桥。每夸给事登廷陛，却讶征商近市朝。何似吴兴山郭夜，水晶宫里听吹箫。"}