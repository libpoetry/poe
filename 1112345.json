{"id":"1112345","title":"谋退四首","dynasty":"宋","author":"宋庠","text":"勤勤念耦耕，不是钓虚名。皓魄圆犹缺，芳卮满故倾。佩韦防事急，分肉倚心平。此意将谁语，临深坐冶城。常闻疏少傅，知足遽辞官。祖道宾仪盛，挥金里宴欢。畏途非蠖屈，高志自鹏抟。行路贤哉叹，吾心良所安。昔日于陵子，遗荣自灌园。三分轻国爵，一世谢人諠。野笠锄春陇，横槔汲晓源。区区冒荣者，天壤亦何言。济世才无取，登朝运所遭。濡鹈真窃禄，汗马本非劳。汉重商贤隐，尧嗟颍客高。古今閒自况，何翅九牛毛。"}