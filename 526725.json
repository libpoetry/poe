{"id":"526725","title":"楚昭王图","dynasty":"明","author":"何瑭","text":"阖闾甲戈中宵起，雷鼓喧轰震千里。桔槔火照楚王宫，仓皇逃避浮江水。中流风起生白波，鼋鼍出没蛟龙多。小船重载惧沈溺，君王泪下双滂沱。王弟王妃并王子，疏者下船谁可使。君王手扯介弟衣，储宫相逐慈闱死。嗟嗟薄俗不堪陈，兄弟何如妻子亲。忽见画图惊往事，小诗吟罢倍伤神。"}