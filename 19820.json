{"id":"19820","title":"夷陵郡内叙别","dynasty":"唐代","author":"杨衡","text":"礼娶嗣明德，同牢夙所钦。况蒙生死契，岂顾蓬蒿心。雁币任野薄，恩爱缘义深。同声若鼓瑟，合韵似鸣琴。将迓空未立，就赘意难任。皎月托言誓，沧波信浮沉。荆台理晨辙，巫渚疑宵襟。悯悯百虑起，回回万恨深。候更促徒侣，先晓彻夜禽。灯彩凝寒风，蝉思噪密林。留念同心带，赠远芙蓉簪。抚怀极投漆，感物重黄金。分鸾岂遐阻，别剑念相寻。倘甘蓬户贱，愿俟故山岑。"}