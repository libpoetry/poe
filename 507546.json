{"id":"507546","title":"寿朱君立则夫妇初度","dynasty":"明","author":"李昌祺","text":"蟠桃树在瑶池东，树上之实丹砂浓。雷霆守卫云雾封，有得食者升太空。朱家令子学泮宫，祝亲寿考感上穹。帝敕金母并木公，两枚下赐嘉孝恭。清宵坠向高堂中，明晨捧献媪与翁。味才入口肠已充，白发返黑增颜红。耳聪目明肌肉丰，循环花甲无终穷，万八千岁方孩童。"}