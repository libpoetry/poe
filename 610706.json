{"id":"610706","title":"又诅百舌","dynasty":"明","author":"邓云霄","text":"君不见蜀帝春魂托杜鹃，辽东有鸟能人言。枝头百舌凭谁化，应是谗人口业冤。东方旭日千门晓，花间莺啭闲庭悄。燕语雕梁最有情，何来怪鸟杂春声。春闺乍听疑残梦，啾啷咿哑历乱鸣。轻扬旋转捷，范雎展辩仪。秦舌险侧间和夷，曲房郑袖兼骊姬。须臾百韵含宫征，一声悲兮一声喜。易将白璧变青蝇，可畏歌喉藏虿尾。自矜叶密可容身，自负枝高听转新。但觉如簧生处巧，宁知挟弹死为邻。一朝青皇恩永隔，朱鸟飞来啄其颐。寂寞无言蒿下飞，寒蝉相对抱深枝。借问响来调弄好，何如桃李自成蹊。"}