{"id":"739955","title":"戏赠剑亭","dynasty":"清","author":"王太岳","text":"广文官冷愁遭骂，子更无堂堪系马。杜陵幸可赴襟期，得钱胡不同尊斝。长安市儿厌荤膻，欲学蚁附良无缘。只有此中方一寸，空洞尚可吞湘川。忆君白晰方少年，飞骥更著珊瑚鞭。于今憔悴还蹭蹬，男儿意气绝可怜。霜髭向人颜已腆，鹔鹴更欲为谁典。愿君一室贮虚空，尘土眯人牢闭眼。"}