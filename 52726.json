{"id":"52726","title":"宝训堂·圣君体皇极","dynasty":"明代","author":"宗泐","text":"圣君体皇极，建国封亲王。全蜀形势地，西南控戎羌。剑阁天下壮，象马称瞿唐。保障千万祀，崇德乃安康。昭鉴有严训，宝之靡或忘。服御既有节，出入亦有常。上承宗庙重，下垂胤祚长。开门看天宇，白日行穹苍。中宵卷帘坐，仰视北斗光。羹墙契王意，一饭在斯堂。"}