{"id":"1071340","title":"题叶尚书普光明庵","dynasty":"宋","author":"汪藻","text":"长乐七闽会，山川富登临。重城十万家，间以烟树林。何许肆遐瞩，城西最高岑。主人厌直归，与世相浮沈。三宿得胜地，八还见初心。明窗一蒲团，宴坐依横参。面面来远色，层层列清阴。闲翻贝叶书，静听频迦音。万法照了处，人居两幽深。嗟予晚闻道，况迫桑榆侵。如何结保社，去脱头上簪。从公刮眼膜，傥借篦千金。"}