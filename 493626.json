{"id":"493626","title":"白云轩联句","dynasty":"明","author":"刘崧","text":"潇洒青云彦，幽居隔柳樊。湖阴通曲径，苔色上高垣。帘捲南薰入，窗含夏荫繁。脱巾投玉麈，移席倒匏樽。凉雨荷香度，晴云树色屯。芙蓉交翠叶，薜荔引芳根。雪茧乌丝细，霜毫玉箸完。笼鹅从换帖，爱鹤敢乘轩。休日欣良觌，高怀得细论。堆盘朱实润，溢砌紫兰翻。属坐仪如凤，挥觚健胜猿。雄文三峡水，壮志九溟鹍。酒晕开愁颊，茶香醒滞魂。风尘江海暗，戎马道途喧。杜子无家久，张君有舌存。丹心依魏阙，清梦绕天阍。寥落悲时事，飘零愧弟昆。盍簪萍梗日，曳履缙绅门。句压弥明鼎，宴同桃李园。银屏酣坐稳，鹦鹉可鲸吞。"}