{"id":"1110275","title":"挽王知复书监","dynasty":"宋","author":"孙应时","text":"五世衣冠盛，吾乡识故家。渥洼驹有种，和氏璧无瑕。了县真谈笑，还朝看咄嗟。天乎那可料，丹旐出京华。飞桥壮吾邑，虹影丽高深。义不烦千室，功无措万金。美哉承考意，伟矣济时心。此段无穷尽，江声共古今。公子三槐族，贫交五柳门。乡闾虽不数，书劄屡相温。前辈风流远，时情势利尊。哀哀埋玉树，此意复谁论。"}