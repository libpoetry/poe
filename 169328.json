{"id":"169328","title":"舟行·大官连樯十万艘","dynasty":"宋代","author":"徐似道","text":"大官连樯十万艘，小官仅得一叶如渔舠。其中何所有，白发翁媪并儿曹。赤脚婢三后执爨，苍头奴二前操篙。玄真笔床间茶灶，吏部酒杯兼蟹螯。书缄一箱半鱼蠹，一束百轴成牛腰。平铺藁告荐猫犬，剩买枣栗供猨猱。新花郁屈作萎木，清酒荡摇成濁醪。篷低日觉牛角折，灶近时闻羹釜轑。高骧正难望鷁首，缓进岂敢争龙标。全家窘拘叹蹐跼，长物屏当随周遭。桑枢驷马各是累，人肝薇蕨俱成饕。不须彼此更相笑，未必郁林之石贤胡椒。"}