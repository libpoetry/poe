{"id":"1222217","title":"仪真馆中暑一百韵","dynasty":"元","author":"郝经","text":"五载淹江馆，三年错雨旸。热中蒸滞气，涸辙断枯肠。黑井盐煎火，红炉铁鍊钢。帡幪加诞罔，坎窞触机张。直壮无身慊，穷坚著命当。鼻烟从燎炬，沟汗尽翻浆。噎塞难通七，摧颓懒揭裳。沾濡粘敝屣，毒螫上空床。甑拥轮囷肉，瓶熬觱沸汤。噞喁气尤偃，叫吼怒如狂。晓瘴煤生柱，晴霾土抹墙。片云遮日薄，疏雨洒晴忙。荧惑凝青血，长庚迸赤芒。槁天高破碎，乾月死昏黄。翕熇浑无露，萎焦似有霜。燕呀栖不垒，鸢跕堕难翔。雷殷轰蚊塔，沙生闇?枪。飞萤空自爝，战蚁竟深藏。盘礴摧腰脊，低垂塌目眶。本来观化日，谁使遇愆阳。风土闻南国，江山异朔方。岂期惟酷烈，无处别炎凉。故国包全晋，吾家压太行。高寒雄地势，潇洒静云庄。六月衣冠冷，千年草木香。长松撼潮海，绝壁隐虚堂。却到燕山北，行歌易水傍。雁霜彫夏木，鸠雨润春桑。聘币辉光重，徵车道路长。沙陀瞻帝里，雪谷拜天王。的皪星衔冻，严凝日隐光。群雄奋冰窟，六合入毡囊。半世无蒸湿，于今重祸殃。襟裾堆蚤虱，肘腋沸蜩螗。岂免泥涂辱，还令羽翮戕。甘言虽未已，毒手益难量。夹栅仍规觇，重围更限防。堑门深虎圈，击柝闹鱼榔。钳逼炉锤密，枝梧觜吻荒。釜鬵烹则易，刀俎食非强。气数俱臻极，天人尽反常。旱灾绵岁月，祸本入膏肓。重怒非长策，佳兵甚不祥。捓揄肆岩阻，鄙外极戎羌。信誓犹然在，明徵固未妨。但令心匪石，尽自口如簧。喟叹愁仍积，吁嗟气不扬。行人竟何罪，国体岂无伤。反己私尤责，知微实愧惶。逢时当际会，援溺止怀襄。自缚悬难解，输人律否臧。恧心煨肺腹，畏景急炮煻。欲掘阴山鼠，翻思雪窖羊。履危从蹇剥，挺节不低昂。伊昔当崇庆，金源复靖康。白虹缠帝座，紫电激天狼。傅说骑箕尾，王良策驷房。一龙轰霹雳，万马快腾骧。历块无完国，蜚锋举断吭。才闻过燕赵，又已出河湟。此际通和好，惟时正扰攘。浑如沃薪火，大似堰流糠。狼藉三峰败，颠连五国亡。济师攻汴蔡，徼节到馀杭。海上盟空阔，城南事渺茫。剑关开要害，淮海失城隍。㝢县馀骸骨，乾坤一痏疮。百年血肉运，万里战争场。边将徼功赏，兵人藉糗粮。居然忘厄会，但请复侵疆。虎怒宁须激，鲸吞更请尝。肌膏坐销铄，节钺漫荧煌。破屋浑生薍，方畦孰插秧。蘼芜没洲渚，潢潦漫陂塘。莽苍人何在？阴森鬼正伥。雁兵秋滚滚，鱼窟夜遑遑。岂忍仍挤石，无为更药疡。欃枪闹三纪，丝枲紊千箱。已乱仁明出，中兴祚胤昌。胜残须必世，奕叶始呈芳。秦府凤鳞质，周家金玉相。河山收杀气，云汉焕文章。潜邸人皆仰，春宫德益彰。厌兵符太母，归马劝先皇。礼乐尊周孔，声名慕汉唐。恢弘张治具，突兀振乾纲。骏发渝平急，铺敦大命将。奉书祇局蹐，驰驿敢彷徨。加额人皆贺，摩肩众所望。只今全父子，无复痛孤孀。延入拘营垒，周罗匝庑廊。只将人桎梏，不用铁锒铛。龙节埋泥阱，狐涎汩土?。焚身无取齿，避灶岂争炀。炎赫惟加炽，风飙不许凉。祗愁化灰烬，何处荐圭璋？天问终无语，冥搜未易详。艰屯果谁敢？坏乱实难匡。有赋誇鹦鹉，无媒献骕骦。何当快风雨，吹去卧沧浪。"}