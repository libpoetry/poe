{"id":"685295","title":"五月七日陪祀泰陵二首","dynasty":"明","author":"王鏊","text":"星楼月殿夜沈沈，烛影炉烟俨若临。北极紫微尊自在，西清黄伞梦难寻。苍梧天远孤臣泪，玉帛星驰万国心。十九年中游幸绝，仰思王度式如金。万方争睹励精辰，便殿从容召对频。凭几似闻宣末命，属车无复望清尘。志存二帝三王上，恨掩青山碧涧漘。天地有形谁画得，空然二纪厕朝绅。"}