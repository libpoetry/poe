{"id":"907748","title":"子清弟赴丹阳赋古调饯之","dynasty":"宋","author":"李洪","text":"酌君以乌程若下之酒，赠君以鲁山于蔿之声。酒以惜在原兄弟之别，歌以见爱民父母之情。大江襟喉城铁瓮，万旅连营地势重。天弧北射扫欃枪，云阳健令时方用。从官四十腰铜章，莱衣弄孙娱高堂。未妨刺湿先驭吏，立去败群如牧羊。茧丝保障优租赋，瓯窭污邪饱禾黍。冠盖使客应荐贤，不日姓名彻当宁。索别作恶殊匆匆，呻吟病卧号秋蛩。松竹读书得新句，缄题数寄北来鸿。"}