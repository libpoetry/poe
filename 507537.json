{"id":"507537","title":"送严良医回嘉兴迎母","dynasty":"明","author":"李昌祺","text":"先生意气凌青苍，两脸渥润双瞳光。无心求伏思邈虎，有术解叱初平羊。门前种橘懒种杏，橘叶坠井泉浮香。春馀着花雪羞白，霜后结实金争黄。嘉禾世业数谁最，公论共说先生良。针茅屡试疗鬼诀，续柳每验回骸方。经窥素难法岐扁，科究内外兼刘张。徵书一日贲林薮，布衣万里觐帝乡。庸医叹羡国医骇，妙夺造化通阴阳。仰瞻骤近日月表，陟降不离参苓傍。亲藩授职喜闲逸，况乃仁厚逢贤王。怜渠契阔旷定省，代尔恳恻陈封章。宫臣走马捧敕至，特许谒告荣非常。时当六月政三伏，敢惮触热川途长。到家拜庆上冢毕，鱼轩亟奉登舟航。江湖阔深富虾蟹，嫩菱鲜藕俱堪尝。船宽物贱固可乐，纵遇好境休徜徉。嗟予目昏牙齿豁，富贵念冷功名忘。但存诗魔与传癖，惟此二竖留膏肓。愿言就君乞砭治，无使久别劳中肠。汀洲雁下寒水落，阶除菊绽秋风凉。河漘伫候木兰棹，垆头烂醉茱萸觞。"}