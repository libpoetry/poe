{"id":"314865","title":"满江红·大厂居士以丙子清明再用文信国改王昭仪词韵见寄，走笔奉酬，兼呈不匮室主","dynasty":"现代","author":"龙榆生","text":"万叠颓云，遮断了、望中山色。风更雨、禁烟休问，汉家城阙。变雅合同翻别调，危言孰与清君侧。正天时、人事两伤心，悲歌歇。草滋蔓，终难灭。花自堕，如何说。算排忧有酒，沾巾惟血。休向尊前嗟独醒，何时海上生明月。愿相从、二老峙中流，论完缺。"}