{"id":"569003","title":"见有演关侯斩貂蝉传奇者感而有述","dynasty":"明","author":"王世贞","text":"董姬昔为吕，貂蝉居上头。自夸预帷幄，肯作抱衾裯。一朝事势异，改服媚其仇。心心托汉寿，语语厌温侯。忿激义鹘拳，眦裂丹凤眸。孤魄残舞衣，腥血溅吴钩。兹事岂必真，可以快千秋。旦闻抱琵琶，夕弄他人舟。售者何足言，受者能不羞。宁如楚虞姬，一死不徇刘。"}