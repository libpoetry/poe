{"id":"1071352","title":"从吴禹功借徐铉小篆帖以诗还之","dynasty":"宋","author":"汪藻","text":"六书散浮云，篆籀世不数。陵夷到草隶，差别几四五。人皆逐曾玄，不复知父祖。中间尤可笑，鸡鹜纷去取。孰为鲁漆书，况说周石鼓。阳冰虽晚出，妙意得千古。后来继者谁，骑省人最许。明窗出小轴，惊叹手为拊。平生筝笛耳，惯见沐猴舞。一登韶濩堂，方信有干羽。援毫极摹仿，涴壁类儿女。秋蛇已成癖，老腕徒自苦。卷书还归公，祇自愧韩愈。"}