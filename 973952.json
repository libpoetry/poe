{"id":"973952","title":"次韵潘端叔送行二首 其二","dynasty":"宋","author":"赵蕃","text":"君言不为诗，乃有如许味。诗亦何与人，政恐伤吾气。中怀松柏坚，外暴丹雘塈。君虽不我语，我亦长自畏。不惟费口颊，政尔悲肠胃。良由习未除，匪是真为贵。君言固邹鲁，君笔犹汉魏。绝倒岂自文，善谑非加诽。赠言要有益，佩服当无既。胜私与致果，曰克仍曰毅。曾闻郑渠凿，终有秦亩溉。闵闵望其成，悠悠勿虚费。"}