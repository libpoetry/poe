{"id":"466580","title":"读《丁观加画集》十章","dynasty":"当代","author":"伯昏子","text":"雨霁空山明翠林，流泉急下白云襟。清泓一脉自能寂，不借熏风拭镜心。四季人生若彩描，色空不异览逍遥。欲知江海云烟事，鸟下艨艟问弄潮。久与湖山草色邻，芦花荡里隐秦民。烟霞惊散鱼龙梦，孤鹜长飞又日新。清溪幽壑自呢喃，古木苍苍望断岩。宿鸟不知何处去，但看孤日远山衔。十里锦茵铺水湾，河洲窈窕鸟关关。轻舟犹待春波涨，好向湖山放白鹇。夕阳曲岸水澹澹，往事如烟扪虱谈。老树昏鸦尚能记，锦帆綵缆下江南。仙台有路隐烟霏，一抹赫曦明翠微。欸乃声中篷影出，渔歌又逐雪涛飞。江风无影水无尘，秋至又思鲈与莼。寂寂惟摇芳草茂，孤舟不见打鱼人。澄江浩荡下嵯峨，云峡峥嵘送逝波。最是多情枯岸树，年年新绿弄婆娑。过了千山是万山，万山若在有无间。更行更远鸟飞尽，更远更行人独还。"}