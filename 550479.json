{"id":"550479","title":"送陈明府应召之京","dynasty":"明","author":"徐熥","text":"冶城八月秋风起，仙吏驱车入帝里。白叟黄童拥道周，攀辕卧辙情无已。一官闽海几年馀，汉室循良更孰如。鲁恭政简能驯雉，羊续官清不爱鱼。声名久已闻天子，玺书召对明光里。满县秾桃烂似霞，半肩行李清于水。新秋乘传到长安，五色花骢獬豸冠。几多狐鼠争投窜，当道豺狼胆自寒。酌君酒，与君别，寇君难借空呜咽。至尊垂拱问苍生，但道江南民力竭。"}