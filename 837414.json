{"id":"837414","title":"读史有感","dynasty":"清末民国初","author":"郑国藩","text":"蒲柳春葳蕤，临风绿薿薿。岂有千岁姿，漫作松柏比。老鹤天际来，矫翼忽爰止。东皇指之笑，假物徒尔尔。金石有泐时，况乃橘与枳。驺子过寒谷，吹律送春回。坐看冰雪地，郁郁生麰来。上有百尺松，突兀凌风埃。俯视凡草木，孰是岁寒才。借问造物意，庶几栽者培。"}