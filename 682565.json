{"id":"682565","title":"游嵩山四首","dynasty":"明","author":"区大相","text":"名岳宅中土，生贤藉奇巘。图为风雨会，地以揖让显。崖崿虽峻极，冈阜亦平衍。循麓果纡回，登崇更凌践。夙多遗世踪，到此尘虑遣。箕颍信高蹈，阳城道未贬。揆迹有绌伸，忘怀任舒卷。素风谅不遐，幽意得所展。欲去还复留，低徊不能返。寻真紫芝馆，访古白云衢。年代一何杳，辇道尚盘纡。秦槐馀一树，汉柏有三株。金丹既沦没，玉检亦荒芜。神仙术久閟，多欲为累愚。千秋与万岁，无乃太矫诬。薄游吹笙岭，回憩捣衣石。玉女不可遇，青童似相识。遗我一箱药，金膏和玉液。服之容色改，自然生羽翼。体轻若黄鹄，一举淩八极。顾视让王人，累累冢上石。天地可齐年，浮名竟何得。二室丽天中，三花落云外。远势浮河洛，穹标掩华岱。珍木自成阴，瑶草何曾溉。神膏沆瀣霏，金沙碧潭碎。风从箕山来，思与逸驾会。天路渺难即，霞术久芜秽。独见周王子，吹笙游鹤背。青宫生尘埃，紫房绝情爱。逍遥白云间，欲归迷所在。"}