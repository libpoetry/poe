{"id":"902219","title":"寄题赵丞相独往亭","dynasty":"宋","author":"张嵲","text":"留侯佐汉日，结志已离群。唐乐闲退年，陟险勤邦君。区中岂所慕，物外良作论。上宰曩侨寓，新亭初目存。缅怀杖策时，风衣自翻翻。□□□□□，□□□□□。竹密径迷远，孤游遗世纷。憩松玩碧草，临流睇归云。山晚落花积，溪深啼鸟喧。揽物觉意适，依风嗟世屯。虽安吴越胜，讵忘河洛尊。毕辅中兴业，终回西北辕。扈跸归庙社，角巾反丘樊。游瞩河华郊，往来鄠杜村。规摹王粲宅，彷佛辟疆园。斯亭回首地，应为闾里言。"}