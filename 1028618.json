{"id":"1028618","title":"游西岩","dynasty":"宋","author":"蒲寿宬","text":"谁扇洪炉欲煮铁，一寸如冰不曾热。岁寒心事梅花知，炭事如何与冰说。西岩结屋烟作罩，斑斑不露如隐豹。人生大欲刚断除，静处生涯乃仁乐。碧梧翠竹呈琅玕，寒泉玉佩鸣珊珊。终焉为计亦不恶，岂知白日生羽翰。翻思一夜钟鸣时，先生高卧如希夷。何人更嗔瘴鬼疟，及锋而用皆惊疑。荐泉采菊想遗迹，奚其与侣昌黎伯。薰莸已定人所知，聊把曾游纪岩石。"}