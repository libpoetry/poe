{"id":"536607","title":"初至杭左史郭公右史莫公邀宴西湖大风雨归作","dynasty":"明","author":"王世贞","text":"钱塘帝都会，西湖地灵杰。天目日夜翰，神瀵汇兹穴。山拥三面螺，城弯半弓霓。谬余长五湖，斯往信所阙。左相咏紫微，右枢和白雪。银榼渟宫醪，湘縢载珍飶。篮舆日骀荡，皂盖风飘瞥。稍出清波门，驺声狎啼鴂。色界纷送奇，目疲不得说。舟子方进篙，黄衫浪花撇。俄然两高墨，顿使万象涅。天笑眵不收，块噫鼓中裂。縠纹剪破碎，铁冠冒巀嵲。罗刹怒欲翻，鹫头奋仍掣。此辈逞狂怪，西子頩不悦。骤雨面面来，蓬窗时时揭。莫君如谢安，麈尾手徐挈。微谓郭长公，虽奇泛宜辍。仙舟固所慕，角巾毋乃折。郭公笑王生，此变为畴设。昨夜真宰过，颇畏灵秘泄。袖君斲轮手，更卷雕龙舌。不见渼陂行，雷雨亦愁绝。玉立山未颓，鲸吞海仍竭。携兴逼暮归，万燎吐明灭。"}