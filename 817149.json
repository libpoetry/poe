{"id":"817149","title":"感赋八首 云秋","dynasty":"清","author":"缪焕章","text":"杳蔼长空列画屏，轻罗新样织珑玲。无心又向遥山出，有梦都随别浦停。凤侣高寒千仞碧，雁程迢递一痕青。妙鬘绕遍重重树，谁倚楼头认客星。玉宇谁脩七宝成，广寒宫殿俨分明。祇怜圆影迟迟上，已有离愁黯黯生。画角千山闺里梦，霜砧万户客中情。夜阑孤雁声嘹唳，不独凄凉廿五钲。记得秋高太华过，振衣绝顶瞰黄河。金沙风疾青盘鹗，玉女烟销翠拥螺。久客方知歧路险，閒情毕竟故园多。何年学种陵巅黍，长柄重携扫绿萝。遥空漠漠淡浮烟，衰柳长堤瘦可怜。蠡勺泉枯愁北陌，鲛宫波静忆南天。月明珊树谁悬网，露冷蓉江好繫船。我已尘缘参一色，南华毕竟费言诠。已有秋心感酒炉，剧怜花径未全芜。游仙玉赠双环在，买笑珠量一斛无。锦上愁痕红泪洒，帘前瘦影碧阑扶。何堪更忆黄陵庙，苦雨凄风听鹧鸪。韶华无复绿成茵，一径依然著色匀。鶗鴂先鸣逢此日，蓬蒿偕隐问何人。凉秋紫塞三千里，旧怨青芜九十春。欲向西堂吟谢句，永嘉消息隔江滨。重看仙蜕试轻盈，露井桐飘片叶声。一桁楼台迷旧径，六朝金粉梦前生。帘开却妒将归燕，花落空怜老去莺。墙角零星香几簇，双飞莫更负秋英。芳草庭前绿未删，声声啼近琐窗间。万金游戏誇三捷，一代平章误半閒。写入琴丝商调苦，催成锦字泪痕斑。笑他儿女偏多事，篱角呼灯屡往还。"}