{"id":"92808","title":"明发白沙滩闻布榖有感","dynasty":"宋代","author":"杨万里","text":"提壶劝我饮，杜鹃劝我归。不如布榖子，劝我勤耘耔。我少贫且贱，不但无置锥。笔耒垦纸田，黑水导墨池。借令字堪煮，识字亦几希。啼饥如不闻，饥惯自不啼。骏奔三十年，辛勤竟何为。发从道涂白，面为风雪黧。夜来白沙滩，老命轻如丝。洪涛舞一叶，呼天叫神只。生全乃偶然，人力初何施。晓闻布榖声，如在故山时。坐令万感集，初悟半世非。一险靡不悔，数悔庸何追。有田不归耕，布榖真吾师。"}