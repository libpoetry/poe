{"id":"1209112","title":"倪仲权宅城北隅凿池植莲环以翠竹友人乌继善颜其斋曰花香竹影盖取慈湖杨氏之言曰花香竹影无非道妙因赋十韵","dynasty":"元","author":"张仲深","text":"幽人嗜清谧，结庐池南濆。生意浮绿野，波光荡青云。奇葩既妩媚，修篁亦缤纷。繁红蔼晨馥，翡翠护夕曛。物虽一植微，中有至赜存。形色理固显，索隐邈见闻。妙契俯仰间，鸢鱼亦翔奔。乃知动植者，至理同絪缊。玄功谅谁宰，物物均化醇。玩此香影妙，嗒然难具论。"}