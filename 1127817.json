{"id":"1127817","title":"用山谷新诗徒拜嘉之句为韵赋五篇报尹直卿","dynasty":"宋","author":"曾丰","text":"吾土欧阳公，一代不数人。文星蜚上天，山川效其珍。刘郭相望出，才藻岂不新。所恨狃时态，未蹑公后尘。自唐大历后，二百年无诗。太史豫章公，崛起江之西。虽葩卒以正，况淡时乎奇。织锦良独难，但要得锦机。名以懒故无，业以病故疏。但梦华胥国，而友无怀徒。百诗一不补，十口九欲癯。人所共弃者，子独何取欤。天下文章家，吾州两前辈。内翰擅其宗，大监为之最。更有龙图公，气节盖新代。请从舌端参，去作卧下拜。蓝田丞姓崔，华阴丞讳嘉。二子不择禄，虽陋看作华。我但欲藏拙，享此亦已奢。所期谨回旋，老骦避少騧。"}