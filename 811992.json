{"id":"811992","title":"杂谣十首","dynasty":"清","author":"孙元衡","text":"上山伐檀日已曛，檕迷駮马还当分。朝光满盈明四目，胸罗万镜当人群。鱼龙出没吁可怪，丛岛攒峰云出云。惟笔有颖剑有锋，附耳之言何从容？默而微笑甘可悦，联绵奚啻九疑峰。我生不作嚅嗫语，率尔出口如扣钟。含沙伏蛊其事微，水弩夜夜随行晖。大人无心坐观鼻，不因鬼物张天机。要使蜩蛇遗甲蜕，并令鱼兔忘筌蹄。担囊学道远辞家，白舲黄犊走天涯。观海奚止九云梦，入山不啻千袤斜。安能飘飖游八极，奇肱国驭从风车！群鸡啄黍正朱朱，采莫归来日已晡。满堂宾客无颜色，不能出户兴嗟吁。金椎控颐口含珠，髑髅昔是衣冠儒。鱼钩奚取于直针？鸟罗焉用夫一目？寸筳安可撞洪钟？尺木岂能支夏屋？我独胡为在荒服？寒蝉不鸣雌鸡伏！方水出玉珠圆折，聆龙暩渊凤窥穴。潢潢白海为窟魁，吸吸青云瞻列缺。阳坡草短卧牂羊，阴壑泉枯行跛鳌。中心蒶蕴生百忧，大冠修剑守枯丘。睚眦不解窜荆棘，微瑕累重千州留。隐伏万事迫支体，挺解销铄无时休。从军十五颜如花，二十颇解为骄奢。大言猛气两无敌，手挽天河翻日车。白头老卒守寒圃，钩带离离子母瓜。燕石鱼目重如宝，凤逐山鸡雁随鸨。美人一笑果倾城，痴骨妍皮彰媚好。南山之兽人所珍，虎文羊质饱枯草。"}