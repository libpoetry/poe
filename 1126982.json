{"id":"1126982","title":"和程德裕颂五首","dynasty":"宋","author":"黄庭坚","text":"贫子还家作富儿，粪箕苕帚未曾遗。人人欲问草书意，怀素从来自不知。鹏飞逼塞满空虚，蚊睫安巢却有馀。腊月火烧三界尽，从来灰里拨真如。山河大地目前机，横按吹毛更不疑。万里无人无寸草，冻山亭上与谁欺。如来刹刹与尘尘，北斗南箕透法身。金粟默然轲好辩，唱歌须是帝乡人。石田耕种难成稻，荼蓼栽来只苦辛。万物一家真富贵，使君见后却清贫。"}