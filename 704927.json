{"id":"704927","title":"括易送中丞滕少松公祖陟留都","dynasty":"明","author":"霍与瑕","text":"九五当乾驭，黄裳被冕旒。天风申巽命，昼日接康侯。锡马膺藩宠，从龙展壮猷。即看交泰合，雷雨满皇州。十载不家食，天衢观国光。包鱼知硕量，射隼著锋芒。井井宏经济，乾乾日赞襄。大君宜有命，三锡倍辉煌。含章承帝宠，资斧镇南中。蹇蹇王臣节，谦谦君子衷。后庚新积习，先甲振颓风。我自窥观者，欣瞻衎食鸿。包荒匡泰运，凭河属上公。蔚文腾变豹，仪羽翊飞龙。鼎耳资铉壮，王庭羡栋隆。定知裁辅烈，丰日永当中。需郊开祖帐，旅觯盍朋簪。怅望违铉玉，无因繫柅金。贯鱼茅拔汇，鸣鹤子和阴。倘束丘园帛，如兰尚可寻。"}