{"id":"703581","title":"金塔山居杂咏二十首","dynasty":"明","author":"释函可","text":"长夜鸡声迥不闻，寂寥古塔与平分。却嫌窗外晨钟动，犹带寒风闹白云。月出开关昼掩扉，山上人间事事违。最是欹崖连屋角，一番下雪一番飞。端坐泥床何所为，雪晴日影上高枝。山麋野鹿全无礼，来不参堂去不辞。云散鹤飞何所止，殿台散木长横枝。閒寻旧日经行处，荒草犹眠半截碑。曲木为梁草作帘，我来又盖半间添。蒲团以外惟茶灶，瓦罐烧泉味亦甜。孤松如盖碧萋萋，流水还馀未冻溪。穷到生台无半粒，饥乌带雪向人啼。耕田博饭不须贪，但看厨烟勿教断。今年种麦本无多，野雀公然分一半。莫言山里绝无朋，渐住云间几处僧。八岁沙弥头带笠，驱牛一直上高层。一个小麃相得甚，穿林度壑必相随。自从老衲下山去，竟过西峰更不回。山南父老扣柴扃，世利谁云远翠屏。一斛细粮钱一串，请僧为转法华经。见说辽阳诸弟子，重重积雪尽冲开。无非只畏山僧饿，个个怀将山药来。山菜青青莫辨名，暂时同遂隐山情。驴蹄狗脚凭呼唤，不羡龙须得好称。雪里何人担布袋，沙弥望见笑声哗。昨宵好梦频频见，定是新城道士家。铜炉岂必施家铸，木几中央照眼辉。沉水梦虚黄熟断，锄将高本一篮归。斫柴烧炭无多路，夜夜围炉尽意烘。更倾半盌山梨汁，九十老僧满面红。九十老僧被破衣，独行镇日敞荆扉。遥看扶杖从桥过，知是河东乞食归。何人系马厓边树，信意登临水一壶。山鼠分馀堪共饱，人间礼数本来无。要住只须瓢一半，要行只须竹一条。山中迥古无宾主，自来自去亦萧萧。蔬水古来称大圣，栖栖卒岁亦何为。深山一段孤寒乐，不到深山总不知。住山须带住山骨，山骨山情自合宜。世间多少英雄汉，纵到深山也不知。"}