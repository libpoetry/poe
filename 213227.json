{"id":"213227","title":"永遇乐·春酌沈沈","dynasty":"宋代","author":"吴文英","text":"春酌沈沈，晚妆的的，仙梦游惯。锦溆维舟，青门倚盖，还被笼莺唤。裴郎归後，崔娘沈恨，漫客请传芳卷。联题在，频经翠袖，胜隔绀纱尘幔。桃根杏叶，胶黏缃缥，几回凭阑人换。峨髻愁云，兰香腻粉，都为多情褪。离巾拭泪，征袍染醉，强作酒朋花伴。留连怕，风姨浪妒，又吹雨断。"}