{"id":"111438","title":"东山·东山美周公","dynasty":"宋代","author":"王应麟","text":"东山美周公，千载邈遗音。槃槃谢家安，陈迹犹可寻。仰睇虞峰高，俯挹娥涛深。伟人不可作，感慨生登临。典午鼎岌岌，日夕照忠忱。谈笑沮温谋，尊俎却氐侵。斯民免为鱼，清风濯鬴鬵。抚筝疑未释，西州复沾衿。紫囊皆少年，秉钺扫云阴。茂绩世茅土，有孙亦璆琳。祚移卯金刀，志士皆噎喑。曷不效靖节，种菊遁幽林。既縻无嘉爵，空怀子房心。鸿鸣九霄远，雉翳嗟珍禽。行藏异危逊，览古得良箴。吾游几入越，独欠隮崯岑。晋士岂清谈，底柱几江浔。翠屏倚空碧，浮云更古今。永言广武叹，谁续洛生吟。"}