{"id":"686635","title":"商水得许廷纶诗奉报二首","dynasty":"明","author":"边贡","text":"涉尽蛮溪与瘴湾，转因家难得身閒。应怜白发恩难报，颇怪青云兴独悭。在野有时看射虎，杖藜随处约登山。泥蟠雾隐真虚拟，西北王师尚未班。日射蒸途潦接湾，客车何处可投閒。愁中鬓发年年别，病里篇章字字悭。长忆许公兼许子，却逢商水慕商山。同朝故地分明记，白玉墀东第二班。"}