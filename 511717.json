{"id":"511717","title":"结客少年场","dynasty":"明","author":"童轩","text":"恶少事游侠，结交屠贩儿。轻身重然诺，掉臂无不为。看花夜宿平康里，斗鸡朝入咸阳市。樗蒲一掷百万钱，不数赤丸私夜语。岂不闻荆卿高歌易水寒，西入函关不复还。又不闻聂政持戈刺韩国，刳肠皮面轻生决。古来大侠无代无，紫阳铁笔诛贼徒。丈夫一死贵合义，何必虚将青史污。"}