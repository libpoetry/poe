{"id":"721184","title":"千秋岁 旅怀","dynasty":"明末清初","author":"张夏","text":"出为小草。处士名原好。乐志论，陈情表。佣书来海曲，糊口吾贻笑。两负也，泥涂绛甲谁询老。世事凭颠倒。胜算谁先到。逃不出，乾坤小。菰川租屋处，门外秧青了。归去日，田家种植从头考。石榴萱草。占住年光好。早茉莉，香庭表。中泠泉试汲，阳羡茶添笑。江岸远，踏穿海岳襄阳老。返景楼台倒。恍惚龙宫到。流不去，金焦小。清凉开法界，花雨霏微了。闲半日，鹤林欲订濂溪考。"}