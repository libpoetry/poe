{"id":"1045195","title":"妾薄命","dynasty":"宋","author":"徐积","text":"妾家本住吴山侧，曾与吴姬斗颜色。燕脂两脸绿双鬟，有貌有才为第一。十岁能吟谢女诗，十五为文学班姬。十六七后渐多难，一身困瘁成流离。尔后孤贫事更多，教妾一身无奈何。其时痴騃被人误，遂入朱门披绮罗。朱门美人多嫉妒，教妾一身无所措。眉不敢画眼不抬，饮气吞声过朝暮。受尽苦辛人不知，却待归时不得归。罗衣满身空挹泪，何时却著旧时衣。"}