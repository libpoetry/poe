{"id":"1114211","title":"宫词四首","dynasty":"宋","author":"李邴","text":"绿树莺啼春梦觉，楼外鸡人唱清晓。深红浅白竞东风，为怜满眼枝枝好。舞袖何年络臂韝，蛛丝网断玉搔头。羊车一去空馀竹，纨扇相看不到秋。鲛绡泪滴鸳鸯冷，月上栏杆照孤影。踯躅开花过粉墙，辘轳汲水敲金井。妄意长如凤管寒，君恩不学缕衣宽。汉家公主歌黄鹄，犹有琵琶马上弹。"}