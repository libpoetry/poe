{"id":"1116894","title":"次韵和前漳守马郎中三篇 游山","dynasty":"宋","author":"苏颂","text":"西山高下极深幽，十里清波一棹游。喜逐御风真造适，遍题僧壁更迟留。松间觅径因穷险，亭际披云尽露秋。却羡官閒无检束，徜徉何异五湖舟。华堂直北望云烟，劳远勤归此待贤。下榻喜逢徐稚至，登舟常羡李膺仙。知君将奉三年最，感旧曾歌一夜怜。红粉若能留客醉，不辞飞盏共陶然。江皋空阔见东溟，两讯潮随远近生。夹岸炎天迷雪岭，居人晴日骇雷声。客帆朝暮乘风去，渔罟东西逐浪行。尽道波神久恬静，应缘四海正清平。"}