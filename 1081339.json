{"id":"1081339","title":"答吴济仲见寄","dynasty":"宋","author":"陈渊","text":"季子观周乐，妙意传青简。诸孙拾其遗，破具前人眼。新诗如珠璧，字字无可拣。故应意有馀，不但音睍睆。念昔我方壮，意轻三子撰。自闻歌白雪，欲和色先赧。中间各流落，念子忘寝馔。阻寻千里盟，未卜一笑莞。书来得佳句，奇字富瑟僩。推先情已厚，感旧涕应潸。周宣致中兴，土宇日益昄。肤使尽苏张，九合宁须轏。天才必有用，造物岂徒产。椽笔傥容挥，斗印定当绾。既去却须来，毋绝汉中栈。"}