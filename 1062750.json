{"id":"1062750","title":"郡僚出塘泺唱和诗次其韵","dynasty":"宋","author":"赵鼎臣","text":"水穷瘴海南，陆尽狼胥北。祖宗受之天，以为冠带国。维时耶律氏，好乱乐祸贼。夜动鼠穴中，阴计屡以默。廷臣请加兵，薄伐陈往则。尧舜仁如天，一言群议塞。幽燕亦吾民，此意多不识。至信及豚鱼，深恩被动植。古来战场地，父老今力穑。耘夏水泱泱，穫秋禾翼翼。当年守边将，至今犹血食。乌虖战危事，胜败有失得。祖宗讳言兵，阴功千万亿。不见陂塘上，沟塍如组织。传闻天骄儿，颇亦知帝力。祖孙相付授，日夜自约勒。慎勿负中原，天地父母德。"}