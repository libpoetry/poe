{"id":"907090","title":"秋晚谒秉文有诗遂用其韵","dynasty":"宋","author":"李复","text":"庭木叶萧萧，广文官舍冷。闭门过客稀，读书秋夜永。病起絮帽额，闻风挈裘领。一堂东西横，乍若登虚艇。相对两无言，孤灯吊形影。云翼未鶱翥，光阴惜俄顷。双璧君羡虞，三龙吾与邴。世异泣伤麟，意激轼怒黾。万事非偶然，屈伸难可并。无逐颓波流，自觉嚣尘静。丹台有珠宫，眺听极疏迥。君能喜清游，登览见殊景。"}