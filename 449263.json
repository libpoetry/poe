{"id":"449263","title":"贺新郎  旧箧中忽得三年前词稿因题其后","dynasty":"当代","author":"陈永正","text":"哀乐都无据。拂凝尘、零丝断竹，记曾亲谱。也似天涯伤沦落，乍见浔阳官渡。但赢得、青衫泪注。一样茫茫歌哭地，对山残水剩终难诉。空抱恨，莫予顾。百年兴废浑如许。更休问、六朝金粉，千秋词赋。雨打风吹归何处，已分飘摇黄土。只一觉、繁华今古。历劫文章重收拾，料精魂、早悔浮生误。持片纸，欲谁语。"}