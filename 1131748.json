{"id":"1131748","title":"麻沙八景诗 岱山夕照","dynasty":"宋","author":"蔡元定","text":"望断高峰眼不花，个中仿佛认人家。情知一样青山色，才有斜阳景更佳。堆螺叠翠耸奇峰，花柳村村绿间红。不有翠微翁说破，谁知春在雨烟中。山染烟光弄晚岚，几多碧色映寒潭。篆烟销尽金炉冷，云满岩前月满庵。桥枕东流路透西，桥边梵刹亦幽奇。人来问道不须问，抵听溪声悟佛机。万顷云涛轰怒雷，更深好梦遽惊回。老松本是无声物，恰值风从天上来。湖面花开映绿波，当年曾听采莲歌。垂杨拂地云临水，举目令人感慨多。长虹倒景蘸清溪，掩映银蟾景绝奇。题柱惜无人继志，览今思古强吟诗。风捲寒云收晓晴，岩岩白石自天生。远看似雪还非雪，有物元来是混成。"}