{"id":"815612","title":"十六字令 分题作","dynasty":"清","author":"翁瑞恩","text":"星。银汉西斜点点明。流莺过，一样照空庭。云。薄似轻罗剪水纹。微皴处，新月露眉痕。溪。欸乃声声泛绿漪。桃源路，前度可曾迷。山。晓起开门雪里看。苍松影，装点翠云鬟。欢。久别方知会面难。今宵饮，倾盏径须乾。愁。细雨黄昏独倚楼。无情绪，随又上眉头。鱼。织水梭痕约略如。从流上，传得故人书。虫。露冷阶前泣晓风。凄凄语，商略过残冬。"}