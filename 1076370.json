{"id":"1076370","title":"次韵桂嘉任郎中赠别二十四韵","dynasty":"宋","author":"周紫芝","text":"是身本蘧庐，误得两朱轓。朅来卧江楼，白鸥看飞翻。惊鸿卷西风，吹落云水间。江山相表里，宇宙殊恢宽。但苦千种愁，不供万叠山。幸兹洪崖君，仙驭超人寰。一身聊复尔，万事不可干。富贵倘无求，藜藿亦自安。不须金鼎炉，养此玉栋颜。纷纷一回睇，往往俱冥顽。有如盗蹠手，可鲙朝饭肝。居之彼不疑，念念我心寒。公今梨枣成，心地无险艰。横湖仅一苇，经月无寒暄。昔为吏曹郎，今带儒生酸。缪从周旋间，获奉澹泊欢。公已闻大道，我犹缚枯禅。谁知数日恶，忽有千里叹。古道催行辀，满山霜叶丹。仙凡自此隔，无复相追攀。馀生几何时，白日飞惊湍。愿公追松乔，驾鹤骖翔鸾。我亦上五老，举首云间看。"}