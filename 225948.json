{"id":"225948","title":"念奴娇·锦袍何处","dynasty":"宋代","author":"黎廷瑞","text":"锦袍何处，向旧江、衰草寒芦萧瑟。瀛馆神仙挥玉尘，唤醒诗酒魂魄。走电飞红，惊涛触石，举目乾坤窄。油然归去，短篷多载风月。好在雨外云根，水边石上，鸥鹭盟重结。见说西湖湖上路，香沁梅梢新雪。驾白麒麟，鞭青鸾凤，次第孤山客。吾今西啸，寄诗先与逋仙说。"}