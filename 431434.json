{"id":"431434","title":"韵和云峰兄春日见访七绝五首","dynasty":"近现代","author":"王益初","text":"雅教暌违几度春，逡巡何处挹清尘。今番欣获重相会，谈笑雍容倍可亲。久仰华东锦绣才，追陪杖履逐颜开。江乡多少谈诗客，最爱新题步玉台。杨柳春风尽日妍，半生心迹入吟篇。依依暮景同相慰，白首论交再十年。穷居谁与话温存，喜向禅门觅宿根。人世荣枯原不定，瞢腾一梦了无痕。谁道高山无赏音，凄迷流水听鸣琴。权将一曲冰霜操，献赋龙砂碧玉心。"}