{"id":"685391","title":"次韵方文敏秋兴五首","dynasty":"明","author":"贝琼","text":"地拱皇陵松柏深，君王法驾几时临。汉宫甘露曾闻昔，周室丰年岂自今。太史已删金匮录，词臣应制凤台吟。忆陪仙仗千官入，春日新莺在柳阴。一日龙飞濠泗间，橐驼胡马走阗颜。已来肃慎通沧海，更却呼韩闭玉关。使者旌旗分道出，将军部曲凯歌还。白头野老知何事，紫气常瞻万岁山。天限长江雪浪浮，临江百尺起朱楼。春风秋月归新恨，楚水吴山忆旧游。已沃腥臊无朔漠，从来壮丽有西州。万年大业如磐石，四海诸侯尽缀旒。锦城春色醉芙蓉，甲第楼台有几重。万里黄河遥北注，一丸函谷小东封。生常客寄悲工部，老托官联忝辟雍。始信童谣应千古，浮丘一马化为龙。西湖一雨始知秋，水碧山明散客愁。何日仙人留白石，当时宋祖战清流。银河接地西南界，玉气通天日夜浮。怀古登高无限意，暮云千里重回头。"}