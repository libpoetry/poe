{"id":"713899","title":"梦马歌","dynasty":"明末清初","author":"屈大均","text":"张侯十六勇无敌，锦衣玉貌乌孙识。千金买得大宛骝，骑出沙场人辟易。挥鞭曾跃三重河，势如天边紫电过。羌儿万箭射不得，死生可托征蓬婆。一朝汗血用忽竭，君恩难报徒呜咽。玉勒金羁委草莱，龙鬐凤臆埋冰雪。英雄无命自古伤，驽骀寿比骐驎长。嗟子功名终不偶，归耕海上泪浪浪。髀里肉生悲老大，虚拟封侯如拾芥。霸陵醉尉时相侵，榆次博徒尝见卖。秋宵木叶飘寒庭，苞衣肉酪心不平。弯弓欲射天山月，拔剑难斩被头星。长夜悠悠何时旦，君父仇雠不可缓。梦中忽在白龙堆，追风千里飞龙媒。细看乃是旧乘骏，玉花朱鬣气雄哉。初交冲破沮渠阵，横行踏倒赫连台。双瞳黄金蹄碧玉，閒向长城窟中浴。圉人乃是诸降王，日喂焉支花百束。阴风吹帐雪纷纷，魂去魄来瀚海濆。死葬黄沙犹恋主，生为红粉更依君。繇来良骥感一顾，赤兔当年殉吕布。愿君努力更临戎，厉鬼还能相夹辅。"}