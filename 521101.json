{"id":"521101","title":"兰谷辞为黄时雍尊人赋","dynasty":"明","author":"顾清","text":"兰之生兮于彼空谷，抱幽贞兮不群以独。白石兮清泉，纷紫茎兮冒寒。渌兰之香兮扬扬，汎光风兮朝阳。谷无人兮自芳，谷有人兮吾与子兮徜徉。谷中之人兮清且真，不可见兮徒名闻。仰丹崖兮千仞，思委佩兮江滨。折芳兮谁赠，羌云路兮愁人。抚瑶琴兮叹息，长寄情兮斯文。"}