{"id":"752073","title":"潘星斋丈为予缋湖塘村居图用晓游天王寺韵题诗见赠叠韵奉谢","dynasty":"清","author":"李慈铭","text":"结念栖隐乡，环流面寒麓。凌晨理幽榜，人语出清旭。群鬟互湿翠，临溪各为沐。钓竿带烟萝，茶臼答风竹。卷帘交清晖，书帙映人绿。烦公营粉本，茅堂启湖渌。画图幸取办，鱼鸟先约束。相期采金英，鹿蹊踏松粟。"}