{"id":"693893","title":"夜渡金山","dynasty":"明","author":"陈仁锡","text":"南国崔嵬势尽来，烟帆齐向镜中开。长空挂月疑无地，大海回风忽有山。以我宝刀随流水，何年锦浪起楼台。妙高深忆济时者，江左风流有异才。元良齿学简成均，朴遫如臣厕友宾。坐对空江邀祖逖，遥呼三诏愧焦君。深更细听鱼龙语，片苇平分吴楚云。独使至尊忧社稷，肯教终日醉曛曛。忆昔读书金山寺，墨花喷浪上青霄。楼台影碎云根活，潮汐磨砻鬼斧销。卷石无多阅世脱，龙宫一半住僧寮。涛声时共人声语，静吸中冷说圣朝。"}