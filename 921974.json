{"id":"921974","title":"次韵钱穆父会饮","dynasty":"宋","author":"苏轼","text":"弹冠恨不早，挂冠常苦迟。盛服每假寐，角阙时伏思。东门未祖道，西山空拄颐。逝将江海去，安此麋鹿姿。要当谋三径，何暇择一枝。与君几合散，得酒忘醇醨。君谈似落屑，我饮如弈棋。居官不任事，造物真见私。主人独贤劳，金谷方流驰。行人亦结束，杕杜乃归期。公卿虽少安，河流正东酾。我得会稽去，方回良不痴。"}