{"id":"859604","title":"惜日","dynasty":"宋","author":"王安石","text":"白日照四方，当在中天留。春风地上行，当与时周游。和气所披拂，槁乾却湿柔。爱欲传万物，势难停一州。栖栖孔子者，惜日此之由。不能使此邦，利泽施诸侯。岂若驾以行，使我遇者稠。当时三千人，齐宋楚陈周。小者传吾粗，大能传奥幽。道散学以圣，众源乃常流。吾初如匏瓜，彼亦孰知丘。唯士欲自达，穷通非外求。岂必相天子，乃能经九畴。行虽耻强勉，闭户非良谋。"}