{"id":"1167748","title":"题琅琊山寺道标道揖二上人东峰禅室时助成此□□筑斯地","dynasty":"唐","author":"李幼卿","text":"佛寺秋山里，僧堂绝顶边。同依妙乐土，别占净居天。转壁千林合，归房一径穿。豁心群壑尽，骇目半空悬。锡杖栖云湿，绳床挂月圆。经行蹑霞雨，跬步隔岚烟。地胜情非系，言忘意可传。凭虚堪喻道，封境自安禅。每贮归休巅，多惭爱深偏。助君成此地，一到一留连。"}