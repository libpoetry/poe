{"id":"272405","title":"台城路·两三闲屋临湖岸","dynasty":"清代","author":"吴藻","text":"两三闲屋临湖岸，青山对人如笑。十里莺花，半床书画，仙吏合居蓬岛。幽栖最好。好问讯林逋，结邻苏小。面面轩窗，水风开掩客寻到。波光一碧万顷，看屏前镜里，时度云鸟。红压阑干，绿侵帘幌，地近马塍春早。闲吟未了。听兰桨歌来，玉骢嘶杳。陶洗诗襟，乱丝丛笛闹。"}