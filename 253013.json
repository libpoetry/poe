{"id":"253013","title":"百字令·天醉方酣强邻逐客庭阴如晦","dynasty":"现代","author":"金问泗","text":"意长笺短，看灯前、多少旧朋新侣。草草欢筵宾馆夜，把酒行觞无数。黄叶声枯，西窗风紧，几阵凉秋雨。寒衣时候，试吟工部诗句。万事须问天公，风尘扰攘，何处容归去。记得昔年重出国，回首吴淞江浦。故纸生涯，他乡情味，拟挈妻孥住。举杯同饮，相期珍重前路。"}