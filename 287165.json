{"id":"287165","title":"望江上诸山","dynasty":"现代","author":"夏孙桐","text":"一山崛起一山伏，三十三山都在目。春申之渊延陵碑，千古风流耀江簏。我生少小客幽燕，太行恒岳思跻巅。今来故乡览山水，江花江鸟相新鲜。却恨沧桑经世乱，山水犹存风景换。浮远亭空起暮烟，秦望峰青迷古观。望气郁郁复苍苍，江岸巉岩江水长。不信此中竟寂寞，百年人物成天荒。君不见，鹅鼻湾前怒涛怒，天险金汤国恃固。莫使千秋吊古人，徒向江头眺云树。"}