{"id":"1050128","title":"招蒋颖叔游丁山彰教寺","dynasty":"宋","author":"郭祥正","text":"閒心乐名山，景象恣吟剽。昭亭西南隅，乱峰最青峭。盘盘得修径，豁豁渐明眺。一读道旁碑，古兴恣雅要。知有金仙家，即往不俟召。平田转回塘，飞瓦接危峤。东边卧石虎，徐王旧坟兆。但惊深藓晦，不见金碧耀。图形半残缺，冷榻孤灯照。深篁归鸟没，空岩雪风叫。敕书刊翠琰，灵迹获猎烧。寒潭多蛰鳞，佛子忌渔钓。动活各遂性，蕃衍理可校。馀晖初月散，幽籁发玄窍。中有无心人，禅禅自相绍。问年踰耳顺，肤色尚如少。翻令念达人，鸿蒙首频掉。时平冠佩繁，往往属不肖。岂如弃以归，林泉自投跳。卓彼蒋夫子，诗辞极精妙。能来同我游，险绝共长啸。终当为君诵，古律变新调。更评江南事，僣迹又足悼。不能降真人，卒用焚祖庙。训狐啼老木，愁烟起荒藋。复有贰卿碑，曾为参军吊。勇为手势吟，一助玉瓶釂。"}