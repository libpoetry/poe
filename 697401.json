{"id":"697401","title":"看花湖上人家睹闺中四时障子为题乐府四章","dynasty":"明","author":"胡应麟","text":"绣户重重闭绿苔，桃花一树晓风来。罗衫乍试娇无力，淡扫春山上玉台。一枕相思梦未成，银屏珠箔画楼明。石栏杆畔榴花发，相对狸奴坐晚晴。万户寒砧接暮笳，征夫何处未还家。相携女伴瑶台上，五色金盘弄月华。窗外寒风正袭衣，流黄那复理残机。鸣筝炽炭围炉畔，高捲珠帘看雪飞。"}