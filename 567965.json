{"id":"567965","title":"云娘行","dynasty":"明","author":"沈守正","text":"沈郎花谱近十年，云娘倾国人人传。每恨闻声不见面，无人为结三生缘。今年留滞在京都，都下美人多如荼。褰帷瞥见云娘在，喜动颜色光荣殊。萧萧疏柳直风前，皦皦孤鹤唳重玄。林下风流瑶阆骨，肯与妖邪争爱怜。谋欢正剧忽欷戏，知子胸怀不暂舒。似感故交零落尽，眼前香粉空相与。我方坎壈重太息，睹子肝肠增偪仄。忆昔十五入词场，烟飞纸落不可当。纷纷余子何足道，彼其当年耻雁行。流光荏苒廿余载，忧患经多容鬓改。空留七尺自昂藏，难使鸡群不尽骇。以此伤怀各自思，半面才通如旧知。何图座上风波阻，脉脉相看不得语。临岐把酒俨向人，转复无言但酸楚。人生会合自有神，何必荐枕始成亲。子尚风尘予浪迹，朱颜须慎百年身。他时若得重相见，应费青衫作泪巾。"}