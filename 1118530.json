{"id":"1118530","title":"山村经行因施药五首","dynasty":"宋","author":"陆游","text":"闲行偶复到山村，父老遮留共一尊。曩日见公孙未晬，如今已解牧鸡豚。耕佣蚕妇共欣然，得见先生定有年。扫洒门庭拂床几，瓦盆盛酒荐豚肩。儿扶一老候溪边，来告头风久未痊。不用更求芎芷辈，吾诗读罢自醒然。驴肩每带药囊行，村巷欢欣夹道迎。共说向来曾活我，生儿多以陆为名。逆旅人家近野桥，偶因秣蹇暂消摇。村翁不解读本草，争就先生辨药苗。"}