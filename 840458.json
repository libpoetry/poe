{"id":"840458","title":"拟山谷溪上吟","dynasty":"清末民国初","author":"夏孙桐","text":"日日溪上游，孤怀豁芳时。野望开百里，草绿无险夷。春水含轻烟，春山媚睛曦。清风如招邀，散发相遨嬉。耽此脱尘想，奚为临觞悲。阅世恒河沙，叠逝弃若遗。得丧讵万态，千载滋然疑。伊吕与巢由，成就自有宜。亦如当春华，秾素互效奇。独惜伤心人，郁郁负所期。三良荆轲辈，生死志不移。徒令吊古者，过塳涕涟洏。嗟哉青史名，不及归来辞。饮酒复止酒，春风果何知。"}