{"id":"996999","title":"思贤","dynasty":"宋","author":"黄庭坚","text":"杨家事业绝当时，百家疏通问不疑。高文大册书鸿烈，润色论思禁林杰。堂堂司直社稷臣，谏有用否不辱身。劲气坐中掩虎口，忠言天上婴龙鳞。忍能持禄保卒岁，归去求田问四邻。今时此事久索漠，吾恐九原公可作。我来回首行路难，城郭参差夕照閒。风急饥乌噪乔木，孤坟牢落具茨山。"}