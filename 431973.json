{"id":"431973","title":"偕三妹诵芬游清凉山登扫叶楼四首","dynasty":"近现代","author":"吴圣和","text":"登楼应许豁清眸，胜日同游足解愁。野鸟小喧人静坐，钟声流出碧山头。清凉景物出尘寰，古寺楼台未等闲。偶倚画栏来眺远，江云似拥美人鬟。眼底京都望里收，江河日夜水东流。漫云王业消磨尽，虎踞龙盘迹尚留。图悬扫叶寺楼中，知有高僧此隐踪。惆怅当年苏玉局，参禅留带重支公。"}