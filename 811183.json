{"id":"811183","title":"寄怀谢四颂丞台湾","dynasty":"清","author":"丘逢甲","text":"独听荒鸡夜，天涯忆故人。烟霞仍痼疾，雷雨负经纶。梦寐孤灯影，文章断发身。相思隔沧海，极目叹扬尘。文武新茶火，君臣旧药笼。泉香乖昔嗜，方古误书穷。索醉归谋妇，佯痴近作翁。信陵醇酒意，潦倒几英雄。秋水芙蓉国，斜阳燕子家。青衫封敝簏，红烛赏残花。历劫多情在，寻春故约差。壶芦墩畔月，冷照旧琵琶。遥忆登临处，今应付卧游。吹云孤笛夜，落月万山秋。挂壁舆图改，寻碑屐齿留。年来腰脚健，还似旧时不？"}