{"id":"1234497","title":"寄示师文妷","dynasty":"元","author":"贡奎","text":"川明山秀草花馥，气连郁仪回地轴。晴岚宿霭屯氤氲，石根飞泉迸寒玉。此中缥缈仙人居，楼观金碧绕翠竹。我来曾住才七日，回首人间白云速。飘摇金衣鹤双飞，白玉童吹紫鸾曲。天声忽远奈别何，青山送人秋思多。作诗寄女仍自歌，梅花零落雪吹尽，愿拾瑶草山之阿。"}