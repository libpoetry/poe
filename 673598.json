{"id":"673598","title":"题余千兵梅花图","dynasty":"明","author":"林景清","text":"将门豪客城东住，手植梅花三五树。为爱寒香户镇开，坐对梅花日成趣。风流太守为写真，老手笔精妙入神。半幅溪藤夺造化，枝南枝北争先春。花如缀玉柯如铁，标格由来自高洁。髣髴西湖起朔风，满林琼树飘晴雪。豪客幽情谁得知，对花看画两相宜。昨朝留我花下酌，濡毫索取题新诗。"}