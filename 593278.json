{"id":"593278","title":"费郎行送民益谪倅郧阳","dynasty":"明","author":"欧大任","text":"燕京昔日少年场，斗鸡走狗挟干将。博间怒叱鲁勾践，筑后停邀秦舞阳。胡姬酒肆紫骝系，幽州马客绿眼光。阴符在箧无所用，侠者独数费十郎。费郎豸绣西台上，五陵公子争回向。匕首买得徐夫人，竹皮揖问田丞相。夕宴未醒平乐酒，晨趋已拜丹墀仗。推毂由来长者多，分庭半是大父行。于时橐笔满金门，班嗣书多世受恩。风流吾党推家学，星散何年出帝阍。移官喜得金陵乐，代兴况掌留都钥。诗似中郎薤叶文，府开大将莲花幕。游骑频嘶朱雀桥，?船每系青丝笮。门士鱼肠醉并看，山僧麈尾寒犹捉。二京出入快哉行，六代繁华斐然作。谁知江左起风波，千里襄樊桂棹过。记得青溪小姑曲，何似江陵稚女歌。郧中开府方城外，郎去监州拥双旆。罗舍从事宣武军，蒋琬犹堪蜀西倅。汉庭任侠列九卿，归日汲生老犹在。为郎慷慨弹剑吟，长安驿马今相待。"}