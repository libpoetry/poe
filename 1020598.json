{"id":"1020598","title":"偈颂九十三首 其四十三","dynasty":"宋","author":"释梵琮","text":"求道如求雨，乾枯日夜愁。忽然风雨至，万壑尽争流。直得天下万物沾润，三井龙王出头。云南如劈箭，云北似倾湫。激石怒雷吼，翻空雪浪浮。忽然风雨息，平地一时休。衲僧家，骑个水牯牛。多快活，百无忧。健即行，困即歇。布袋头，亲解结。钉打钉，铁打铁。寒道寒，热道热。此是诸佛心宗，亦名单提妙诀。七峰峰顶滑如苔，寒山拾得相拖拽。"}