{"id":"644605","title":"次王仲缙感怀韵十首兼呈张廷壁 其一","dynasty":"明","author":"方孝孺","text":"哲后践贞轨，简策有馀馥。彼或趋卑污，流恶宁有足。明达知所师，鉴古以自烛。惟王实天纵，虚心湛无欲。学道期济人，为善靡徼福。群书不去手，万理瞭在目。鄙臣守铅椠，恩光蒙远瞩。穆如首夏风，煦若阳春旭。才微愧宠厚，迹贱惭爱笃。报德谅无阶，锡嘏徒有祝。"}