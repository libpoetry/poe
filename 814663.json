{"id":"814663","title":"补悼亡作十首","dynasty":"清","author":"郑用锡","text":"伤心死别廿年期，往事依依泪暗垂。回忆深闺初待字，当时辛苦觅门楣。二八于归正及笄，钗荆裙布作山妻。记曾花下相携日，我亦淳于竟赘齐。竟谢繁华井臼操，多君晨夕独勤劳。草庐次第春风到，看取门前驷马高。添香夜夜理残篇，但祝儿夫早著鞭。人愿天从同一笑，黉宫长忆听钟年。食性能谙赖有君，南陔馐膳相夫勤。秋风一棹三山梦，戒旦鸡声尚汝闻。秋闱三度两春明，计日看登万里程。差喜泥金相慰藉，看侬甲乙榜题名。兰台走马正应官，惆怅临歧泪暗弹。祗为瘦躯愁汝病，别时容易见时难。频年药石觅参苓，瘦骨谁怜镜里形。却幸归田汝无恙，眼看儿子擢明经。一索充闾喜气盈，笄珈三度拜恩荣。如何西笑拈花去，未听儿曹奏鹿鸣。刹那五十一年身，营奠营斋更怆神。此去应无泉壤憾，鸾章新拜太夫人。"}