{"id":"1235759","title":"李节妇田氏","dynasty":"元","author":"吴当","text":"仙李移根雨露边，青春江汉共风烟。千年事往蟠桃熟，黄竹歌传阿母筵。绿鬓飞蓬四岁儿，寒机对月夜眠迟。碧梧翠竹春云合，斜日慈乌返哺时。江上莺花满目春，冰霜皎皎百年身。自从破镜留孤影，锦瑟无声落燕尘。朋酒升堂着舞衣，忘忧草色动春晖。贻谋曾授三迁教，断缕犹存旧织机。廉耻风移士节隳，壸仪犹足正民彝。世情无限伤心地，惆怅琵琶掩面时。"}