{"id":"765402","title":"后群马行","dynasty":"清","author":"张晋","text":"马人牧马无多寡，直视群马如一马。不施鞍辔不络头，纵亦能纵收能收。五色迷离乱日影，猛气雄姿思一逞。乱山杂沓寒云重，马借云势如游龙。前马骄嘶后马应，有如刁斗严军令。黄金台颓骏骨枯，风尘满眼皆庸奴。回首关门几千里，手持剪刀剪鬃尾。秋风顾盼却自怜，未识驰驱为谁死。"}