{"id":"1176580","title":"奉和袭美太湖诗二十首 初入太湖","dynasty":"唐","author":"陆龟蒙","text":"东南具区雄，天水合为一。高帆大弓满，羿射争箭疾。时当暑雨后，气象仍郁密。乍如开雕笯，耸翅忽飞出。行将十洲近，坐觉八极溢。耳目骇鸿濛，精神寒佶栗。坑来斗呀豁，涌处惊嵯崒。崄异拔龙湫，喧如破蛟室。斯须风妥帖，若受命平秩。微茫诚端倪，远峤疑格笔。巉巉见铜阙，左右皆辅弼。盘空俨相趋，去势犹横逸。尝闻咸池气，下注作清质。至今涵赤霄，尚且浴白日。又云构浮玉，宛与昆阆匹。肃为灵官家，此事难致诘。才迎沙屿好，指顾俄已失。山川互蔽亏，鱼鸟空聱耴。何当授真检，得召天吴术。一一问朝宗，方应可谭悉。"}