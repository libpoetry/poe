{"id":"603592","title":"题贞节李氏卷","dynasty":"明","author":"杨起元","text":"氏节世所艰，抚孤非己出。虽云州官后，寒苦不可述。孑身持门户，皓皓冰霜质。漫漫如长夜，何时见天日。望望一孤长，渐渐孙芽茁。一绍儒家风，树立始宏达。举世谓之艰，要以常理说。天常及民彝，惟此不泯灭。假使当其时，失足蹈世辙。尘世三十载，繁华会消歇。谁能欺彤管，为汝扬姱节。世隙如白驹，敢告丈夫杰。"}