{"id":"482456","title":"甲戌乡中民情长句寄彦文布政","dynasty":"明","author":"龚诩","text":"景泰五年甲戌岁，正当南亩耕耘际。忽然骤水涨江湖，汹涌浩漫良可畏。更堪滂沛雨兼旬，大岸小塍俱决溃。田家男妇奔救忙，力竭气穷无术备。沈灶产蛙虽古闻，今实见之非漫记。东邻西舍咫尺间，无舟不得相亲慰。况逢缺食方阻饥，女哭儿啼割心肺。哀哉此情当告谁，上有青天下无地。悲悽喑呜无一言，两眼相看只垂泪。官仓储积岂无粟，有司吝出牢封记。千年汲黯今无人，谁与皇家壮元气。县宰惧难佯风颠，饱食闭门经月睡。一朝谋定人不知，半夜携金远逃避。郡侯坐视付不知，但挟娼优日酣醉。徇私掘去抵湖堰，横流自此无能制。甫差周倅问疾苦，攫去白金如土块。府公唯责旧负逋，不问苍生问鱼脍。按察徒惩小小疵，曲徇乡情舍奸弊。便宜太保幸见临，香火满城人鼎沸。群奸媚事靡不为，溷浴都将布衣?。令行虽仅免轻徭，薪米从兹价增倍。劝谕赈给浪得名，伪钱糠秕成何济。虽擒妖人许道师，多少无辜枉遭累。一夫一妇皆王民，鼓弄如何等儿戏。昨来轻发激变语，闻者至今犹战悸。功能人苟得专杀，法律底须存八议。万一有失忠义心，宵旰深忧岂微细。乃知不学无术人，隘陋终同斗筲器。娄城老卒张文翔，不忍憸邪肆欺蔽。片言出口祸即随，从此无人触奸吏。只今所在皆凶荒，未必不繇斯道致。朝廷若不惩此曹，无日可回天地意。呜呼我民今年性命已难保，明年岂有全生计。老夫残喘不足惜，横死深哀后生辈。昨夜虚斋听雨眠，转辗不能成一寐。起来赋得民情诗，惠政思君录相寄。"}