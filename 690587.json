{"id":"690587","title":"丙子人日","dynasty":"明","author":"张萱","text":"百尺楼前花满庭，秾阴丽日户常扃。忽闻物候为人日，见说吾生是岁星。老去自怜眸已眊，客来何意眼犹青。缕金人胜聊从俗，笑向西园帖画屏。两眼迷离两鬓华，落梅不问寿阳花。锦囊日探偿诗债，乌宝时分入酒家。丰草长林同鹿豕，残山剩水伴烟霞。闭门高枕无馀事，却喜年衰岁月赊。"}