{"id":"1132200","title":"寄玉溪林逢吉六首","dynasty":"宋","author":"戴复古","text":"经年不见玉溪翁，百里江山万里同。无计相从话心曲，时挥一纸寄西风。问君那向城中住，赖有清风濯市尘。门外数根杨柳树，细看别作一家春。心腹相知会面稀，一春未有盍簪期。西窗风雨愁眠夜，梦到君家赋小诗。陋巷深深屋数椽，以文为业砚为田。一觞一饭常留客，知是君家内子贤。老夫时作白头吟，爨下焦桐孰赏音。敢望荆溪作诗跋，自惭弊帚享千金。王建不能怜贾岛，吟边怀抱向谁开。扶病欲迎新太守，不知千骑几时来。"}