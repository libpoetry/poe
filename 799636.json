{"id":"799636","title":"定军山诸葛公墓下作","dynasty":"清","author":"王士禛","text":"高密起南阳，文终从高祖。暴系本见疑，数衄亦非武。堂堂诸葛公，鱼水托心膂。二表匹谟训，一德追伊吕。视操但如鬼，畏蜀还如虎。嗟彼巾帼徒，与公岂俦伍。紫色复蛙声，抵隙各为主。火井方三炎，赤伏更典午。志士耻帝秦，祭器犹存鲁。阴平一失险，面缚忘奔莒。知公抱遗憾，龙卧成千古。峨峨定军山，悠悠沔阳浒。郁郁冬青林，哀哀号杜宇。耕馀拾遗镞，月黑闻军鼓。谯侯宁足诛，激昂泪如雨。"}