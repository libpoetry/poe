{"id":"1070122","title":"夜寒大风汹汹不能寐用前韵作一首","dynasty":"宋","author":"程俱","text":"朔风如长兵，犀兕贯七属。寥寥挟霜露，浩浩入空曲。羁禽无安巢，冻兽吼冰谷。枯摧卵压山，石走尘飞曲。终朝恣飘鼓，众窍如歌哭。客怀正无聊，默念叹鸿鹄。穷愁巧相寻，夜气恐将梏。羲娥不我待，始姤今已复。黄昏歌苦寒，达旦几翻覆。悲蛩尚啾喧，饿鼠时踯躅。青编置床头，芸竹有馀馥。枯肠浪自苦，无食安能续。平生仅识字，无地寄双足。呼僮屏书眠，传记真举烛。"}