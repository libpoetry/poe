{"id":"1127420","title":"依韵和正老自叹之什二首","dynasty":"宋","author":"强至","text":"妙年为学耻迂疏，直欲声光擅八区。已是宦情嗟澹泊，可堪世态较锱铢。不调台鼎行吾道，便翼天兵戮汝孥。出入功名当若此，自馀琐细尽非夫。我无尺地可耕锄，君有高田占具区。若论生涯犹厚薄，独于宦意等分铢。壮年未建鸿毛利，寸禄聊甘稚齿孥。不学庸庸自持者，高冠空食上农夫。"}