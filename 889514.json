{"id":"889514","title":"和刘判官喜雪","dynasty":"宋","author":"吴芾","text":"滥把州麾奉北堂，自惭政术非龚黄。年丰物阜天所赐，容我养拙山水乡。今朝瑞气俄融结，散作飞花应时节。万家疫疠一扫除，尽道年时无此雪。幕中佳士欣得公，笔端能与造化通。乃知冰柱有家法，寡和未饶歌郢中。一望琼瑶迷四境，我复白头临绝顶。要须相与作春温，共向尊前拚酩酊。"}