{"id":"672179","title":"庚子秋予将赴春官友人王朝纪出扇间梅索题赋以寓别","dynasty":"明","author":"林廷选","text":"江南佳实登庙廊，托根暂向李桃场。包涵元气百万斛，散作大地先春香。往时卧雪篷窗底，疏影横斜上窗纸。开窗疑是故人来，相思咫尺如千里。一枝曾寄重南金，相期不改岁寒心。朅来披拂丹霄路，倍忆清标与神遇。山林聚首重有期，人意花香只如故。樽酒花前慰别情，翠禽声底月三更。长安春物遥相待，预订星溪鸥鹭盟。"}