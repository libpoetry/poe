{"id":"432867","title":"望江南","dynasty":"近现代","author":"姚鹓雏","text":"江南好，北固雨潇潇。柑酒从容过竹院，刀鲥络绎上江潮。门外是金焦。江南好，畅好是金阊。十里珠帘红叱拨，一船萧笛小排当。闲醉过端阳。江南好，胜赏在云间。夏服有衣皆白纾，酒人无日不酡颜。塔影射荒园。江南好，虎踞复龙蟠。仪凤门边山影合，莫愁湖上水云寒。揽辔几回看。江南好，好是熟梅时。雾縠初裁凉压酒，湘帘半卷雨催诗。浅夏比春宜。江南好，临水尽朱楼。数树垂杨黄似酒，一溪新涨碧于油。无地着闲愁。江南好，酒罢已凉晖。园树老红和雨落，池塘深碧见萤飞。扶得醉人归。江南好，绿野有躬耕。万树筛阴闻叱犊，数声布谷胜啼莺。闲话豆花棚。江南好，黯惨望烽烟。起陆龙蛇吞象腹，临江胡马断流鞭。此日是何年。江南好。处处夕阳多。仓卒寒潮沉铁锁，周遭蔓草卧铜驼。去国意如何。江南好，消息杂惊猜。阿阁绮窗雷破柱，雄城岩邑劫馀灰。辽鹤忍归来。江南好，父老望霓旌。櫜鞬三千齐射日，横磨十万快屠鲸。东海始销兵。"}