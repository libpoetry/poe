{"id":"51743","title":"宿浴日亭因出小浪望海","dynasty":"明代","author":"汤显祖","text":"为郎傍星纪，江湖常久居。倏忽过南海，扁舟挂扶胥。隐隐岸门青，杳杳天池虚。培肸澹凌历，气脉流纡徐。潮回小洲渚，龙鳞勒沟渠。于中藏小舟，其外悬日车。云影苍梧来，咸池相卷舒。孟冬犹星河，淡月沾人裾。阴阳荡挥霍，精色隐踟蹰。濯足章丘余，沐发扶桑初。清辉临洧盘，若木鲜芙蕖。西顾连崦嵫，东眺极扶余。小浪亦莞尔，大波始愁予。岙舶自吞吐，楼橹成烟墟。飞金出荧火，明珠落鲸鱼。吾生非贾胡，万里握灵糈。晻霭罗浮外，传闻仙所庐。玉树如冬青，瑶枝若栟榈。阳鸟不日浴，昼夜更扶舆。丹穴亦不炎，好风常相嘘。白水月之津，一饮饥渴除。徐闻汝仙尉，去此将焉如。"}