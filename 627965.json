{"id":"627965","title":"作客惠阳寄居穷巷中有小室方不盈丈仅足读书临帖无隙地可以栽花种竹独辟西牖稍能坐观西湖之胜旅中少暇赋诗自娱二日以来遂成四章 其四","dynasty":"明","author":"何绛","text":"六十未云至，五十已有馀。耳顺岂我能，知命亦非馀。为吏固不敢，躬耕气力虚。开窗读史册，往事多欷歔。韩仇锥既误，荆卿剑亦疏。愿言逐夸父，虞渊追日居。"}