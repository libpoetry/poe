{"id":"723958","title":"赠从弟弘元时为中军功曹住京诗","dynasty":"南北朝","author":"谢灵运","text":"于穆冠族，肇自有姜。峻极诞灵，伊源降祥。贻厥不已，历代流光。迈矣夫子，允迪清芳。昔闻兰金，载美典经。曾是朋从，契合性情。我违志概，显藏无成。畴鉴予心，托之吾生。维翰孔务，明时劳止。我求髦俊，以作僚士。佥曰尔谐，俾蕃是纪。逝将去我，言念北鄙。契阔群从，缱绻游娱。历时阅岁，寒暑屡徂。接席密处，同轸修衢。孰云异对，翔集无殊。子既祗命，饯此离襟。良会难期，朝光易侵。人之执情，?景悼心。分手遵渚，倾耳淑音。"}