{"id":"586584","title":"秋日登玄览台","dynasty":"明","author":"陈锡","text":"靡靡流火西，鲜飙扫馀燠。奇怀迈良辰，散步粤山麓。林峦蔚葱茜，丘壑缭而曲。振缨蹑崇台，神情若新沐。绰约台上人，清扬美如玉。冥心观太初，天地渺一粟。幻形忘赘疣，委运付亭毒。浮云寓太虚，不满一捧腹。悠哉偕友朋，适意此盘谷。岸帻南斗旁，云溟聘遐瞩。徜徉四山暝，日入欢未足。秋声动乔林，飒飒度疏竹。松灯奚待篝，明月自为烛。真乐同逍遥，岂必骖黄鹄。"}