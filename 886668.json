{"id":"886668","title":"暇日与陈楚材游四天王寺见五髻文殊画像于庑下剥落可惜遂以告罗宗约参议迁之正法禅院俾长老惠公龛而祠之为诗十四韵书其事","dynasty":"宋","author":"何耕","text":"陈侯招我古寺行，破椽老瓦烦支撑。丹青巨壁置庑下，大士五髻彯华缨。旁风上雨尘土集，意象落莫无光晶。近前谛视乃名笔，妙处不减本与琼。惜哉此地非所托，走卒嘈杂儿童轻。西邻塔庙颇雄伟，弥天老惠新主盟。撞钟击鼓饭千指，分坐岂无三尺楹。何人堪作不请友，参谋行解俱圆明。从容试以语二士，曰此甚易非难成。便从游戏出三昧，各借一臂相扶擎。腾空似赴远公约，散花如入维摩城。都人改观香火肃，雨泪膜拜争投诚。主人更在好看客，永为道伴终生平。莫言有我不须你，留取眉毛遮眼睛。"}