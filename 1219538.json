{"id":"1219538","title":"春晖，美华孝子也","dynasty":"元","author":"郑元祐","text":"阳春有晖，物其是依。何独寸草？春阳载辉。菲菲芳草，沐沐春阳。德泽之漙，寸草之长。子之于母，其恩莫大。鞠育成人，恩等覆载。儿之出矣，念儿衣单。为缝为纫，惟恐或寒。是意之微，孰为识者？有唐诗人，孟氏东野。华彦清父，奉其母仪。春草名轩，本乎孟诗。嗟彦清父，嘅亲早寡。奉母斯轩，饮酒伐鼓。有孙在膝，有孙授室。儿在母前，诸孙林立。母喜谓儿，尔父殁时。天高地厚，茕茕孤嫠。安知今日，孙又抱子？是皆尔父，积庆有此。儿闻母言，悲喜盈襟。歌我声诗，以慰母心。"}