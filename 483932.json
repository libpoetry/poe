{"id":"483932","title":"题饶良卿所藏界画黄楼图","dynasty":"明","author":"张以宁","text":"饶君手持新画图，起摩双眼惊老夫。高林叶响昼淅沥，平皋野色春模糊。绮疏绣瓦细毫末，雕栱朱甍盘郁纡。楼前磊落三长身，幅巾大带皆文儒。我疑岳阳或黄鹤，此外风景江南无。君云乃是徐州之黄楼，令我怅然思大苏。洪河西来厚地裂，蛟鳄抃舞号天吴。飞楼雄压城之隅，万马肃肃东南趋。是州项氏昔所都，绿枪金镞埋平芜。沥肝作书上明主，远略翻见英雄粗。相携一笑视千古，恐是昨者黄陈徒。细看古意在绢素，稍觉爽气浮眉须。千年融结岂易得，峨眉草木今犹枯。当时漂流江海遍，终古志士长嗟吁。君到楼中若把酒，明月正在青天孤。"}