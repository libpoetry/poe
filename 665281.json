{"id":"665281","title":"登云居山二首 其二","dynasty":"明","author":"郑善夫","text":"搜奇头欲改，禹穴未得傍。忽慕麦斜岩，玄境足佳况。连峰削芙容，石门天下壮。筼筜复修纤，天声落屏嶂。云居独奇绝，遐思愈飞飏。以兹发高踪，力欲排云上。百息径崄艰，一眺极沆漭。鹓鸾税仙骖，芝荪洗凡状。试按山海图，一一皆不妄。虽然羸瘵成，已过平生望。应悲蜉居子，兀兀坐盆盎。吾将从卢敖，直与云露抗。西凌昆崙风，东薄沧海浪。前期邈悠悠，拊膺以惆怅。"}