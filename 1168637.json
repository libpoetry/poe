{"id":"1168637","title":"窜夜郎于乌江留别宗十六璟","dynasty":"唐","author":"李白","text":"君家全盛日，台鼎何陆离。斩鳌翼娲皇，鍊石补天维。一回日月顾，三入凤皇池。失势青门傍，种瓜复几时。犹会众宾客，三千光路岐。皇恩雪愤懑，松柏含荣滋。我非东床人，令姊忝齐眉。浪迹未出世，空名动京师。适遭云罗解，翻谪夜郎悲。拙妻莫邪剑，及此二龙随。惭君湍波苦，千里远从之。白帝晓猿断，黄牛过客迟。遥瞻明月峡，西去益相思。"}