{"id":"581466","title":"吴斗南谓人生须行乐何拘拘不出写以奉答","dynasty":"明","author":"吴琏","text":"人各持一心，心各主其事。显晦道本同，语默理无二。鲁男深闭门，柳公置怀次。凁水时拒妾，东山日携妓。伯夷耻周粟，太公赞周治。严陵戏横足，尼父肃屏气。辟佛闻韩公，押僧见苏氏。闭门著道德，历国说仁义。汲黯摅直忠，陈平弄奇计。独醒沈汩罗，盗饮卧邻地。谁适更谁莫，谁非更谁是。君子何必同，亦仁而已矣。"}