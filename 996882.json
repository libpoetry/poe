{"id":"996882","title":"和谢公定征南谣","dynasty":"宋","author":"黄庭坚","text":"传闻交州初陆梁，东连五溪西氐羌。军行不断蛮标盾，谋主皆收汉畔亡。合浦谯门腥血沸，晋兴城下白骨荒。谋臣异时坐致寇，守臣今日愧苞桑。已遣戈船下漓水，更分楼船浮豫章。颇闻师出三鸦路，尽是中屯六郡良。汉南食麦如食玉，湖南驱人如驱羊。营平请谷三百万，祁连引兵九千里。少府私钱不可知，大农计岁今馀几。土兵番马貔虎同，蝮蛇毒草篁竹中。未论刍粟捐金费，直愁瘴疠连营空。我思荆州李太守，欲募蛮夷令自攻。至今民歌尹杀我，州郡择人诚见功。张乔祝良不难得，谁借前箸开天聪。诏书哀痛言语切，为民一洗横尸血。摧锋陷坚赏万户，堑山堙谷穷三穴。南平旧时颇臣顺，欲献封疆请旄节。庙谟犹计病中原，岂知一朝更屠灭。天道从来不争胜，功臣好为可喜说。交州鸡肋安足贪，汉开九郡劳臣监。吕嘉不肯佩银印，徵侧持戈敌百男。君不见往年濒海未郡县，赵佗闭关罢朝献。老翁窃帝聊自娱，白头抱孙思事汉。孝文亲遗劳苦书，稽首请去黄屋车。得一亡十终不忍，太宗之仁千古无。"}