{"id":"90960","title":"东园幽步见东山","dynasty":"宋代","author":"杨万里","text":"日日花开日日新，问天乞得自由身。不知白发苍颜里，更看南溪几个春。何曾一日不思归，请看诚斋八集诗。到得归来身已病，是侬归早是归迟。为爱东园日日来，未曾动脚眼先开。南溪顷刻都行遍，更到东山顶上回。天赐东园食实封，东山加赐在园东。东山山色浑无定，阴处青苍晒处红。"}