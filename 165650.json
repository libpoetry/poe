{"id":"165650","title":"次韵答叶学古","dynasty":"宋代","author":"晁补之","text":"昔我游武林，值子长江头。我时方南辕，子亦将西舟。相见两大笑，典衣上高楼。楼高不知暑，五月凝清秋。环观四山明，俯视万井稠。喧喧市中人，日暮歌吹浮。忘形与子饮，一醉余无谋。湖上荷花生，黄鹂飞柳洲。翻然摇两桨，下上逐轻鸥。不觉脱尘世，自谓逍遥游。晚访城隅寺，竹林森如帱。斫薪煮山茗，萧洒破百忧。脚懒厌廛阓，五日成淹留。肃肃太史家，门阑闲且幽。荒亭荫疏桐，雀斗闻啾啁。其人绝世贤，揶揄困时流。唯我与吾子，大轴更往投。幸闻一诺荣，不受万户侯。谁言王母桃，方朔不得偷。未几子告别，西宾帝王州。吴船风雨夜，送子不胜愁。八月子献书，高谈夏商周。惜哉天下马，骊牡烦推求。我滥乡老荐，麻衣望前旒。愧非鸣凤祥，斥去还林丘。三月我度江，子行穷海陬。相望遂乖隔，慨叹不自休。逆旅善辱人，虚激韩娥讴。操瑟立齐门，乃反怨不收。嗟哉子与我，不幸斯人俦。有客道闽吴，书诗眷绸缪。开缄恍自失，但觉胆气遒。有如饮贪泉，海货溢两眸。子诗益加富，我句犹能裒。春禽与秋虫，引腹聊相酬。"}