{"id":"1116222","title":"次韵院中四绝句","dynasty":"宋","author":"沈与求","text":"行尽江山不记村，却随花信到重门。也知春色娇无赖，取次先来绿草根。一尊相属语黄昏，密雪飘零正满门。记得江桥回马处，冷香应断玉梅魂。要知春色到池塘，深院无人午梦长。已觉此身便静乐，自温檀火炷炉香。豆蔻梢头春意浓，轻狂无奈赚花风。今年拚却寻芳晚，准拟残枝占晚红。"}