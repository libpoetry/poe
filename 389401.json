{"id":"389401","title":"百字令·虬枝耸翠","dynasty":"清代","author":"薛时雨","text":"虬枝耸翠，俨鬓眉耆耇，衣冠太古。密荫遮来官阁遍，长养使君霖雨。丞相祠堂，精忠庙貌，一气同凝聚。神光离合，素笺亲降幽语。细审笔势纵横，翔鸾舞鹤，妙得云烟趣。古帖人间容易觅，珍重赤松俦侣。石藓钩摹，铜柯展谒，眼界开如许。粗官惭愧，蚓蛇难续书谱。"}