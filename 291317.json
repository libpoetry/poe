{"id":"291317","title":"木兰花慢·周湘云女士哀词","dynasty":"现代","author":"高旭","text":"玉台当日事，明月好，影娟娟。奈黄歇城边，无端破镜，惆怅难圆。依稀往时情绪，便女权、撒手为伊怜。埋去青山慧剑，洒来红泪蛮笺。荒江歌泣奈何天。残柳化成烟。更铲地西风，兰摧蕙折，不似当年。潘郎近来憔悴，况沧桑、历劫恨绵绵。一曲念家山破，可能弹到重泉。"}