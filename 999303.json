{"id":"999303","title":"饮饯王共父分韵得转字","dynasty":"宋","author":"喻良能","text":"子猷风味最诸王，墨妙文工眼如电。惯吟疏雨滴梧桐，解道澄江净如练。去年落笔中书堂，姓名高彻蓬莱殿。至尊动色催除目，俾向兰台参俊彦。要成远业待时须，故遣读书破万卷。夫何归思动岷峨，自请题舆近乡县。学省诸公怅别离，击鲜载酒开芳燕。欲浇胸次数日恶，剩作林亭百壶饯。落花送酒舞缤纷，乱絮催诗飞眩转。临歧那用赋销魂，但要修门重会面。"}