{"id":"815231","title":"癸亥三月薄游西湖时阮芸台开府杭州那绎堂尚书亦以谳事驻浙皆己酉同年也却寄以诗","dynasty":"清","author":"胡长龄","text":"不曾夥涉径呼门，定胜平津阁内宾。五相一渔浑间事，不招明月恰三人。曾辱先公褒一字，而今谁念次公狂。惟应鲁国奇男子，肯说江东老孝章。我本江东一步兵，多君千里致莼羹。湖楼小住听春雨，不为秋风作此行。"}