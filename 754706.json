{"id":"754706","title":"孝烈将军歌","dynasty":"清","author":"孙荪意","text":"挟弓刀，跨鞍马，宛宛去边城，妾是从征者。昨夜可汗来徵兵，户有三丁抽一丁。阿爷年衰小弟弱，妾替爷征死亦乐。戎装结束慷慨行，万里驰驱入沙漠。黄河东去黑水西，愁云惨惨阴山低。故乡一片深闺月，夜夜沙场照铁衣。狡兔雌雄那可怜，火伴同行空习见。不画蛾眉十三年，归来依旧芙蓉面。吁嗟乎！英雄何必皆男儿，须眉纷纷徒尔为。君不见，孝烈双兼古莫比，乃在区区一女子。"}