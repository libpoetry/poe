{"id":"1122894","title":"鹧鸪天 其三","dynasty":"宋","author":"胡于","text":"楚楚吾家千里驹。老人心事正开渠。风流不减庭前玉，爱惜真如掌上珠。纡绿绶，荐方壶。老人沉醉弟兄扶。问将何物为儿寿，付与家传万卷书。袅袅薰风响佩环。广寒仙子跨清鸾。谁教瑞世仪周间，自赋多才继小山。铃阁静，画堂闲。衮衣象服镇团栾。年年此日称觞处，留待菖蒲驻玉颜。"}