{"id":"541897","title":"徐仪宾世鸣彤管纪贤题赠长歌","dynasty":"明","author":"谢榛","text":"宫花玉叶丽且鲜，广庭日煖横瑞烟。琴瑟能调正声协，双鸾对舞何翩翩。翠帘绣阁春相连，有女窈窕侍琼筵。仙桃结子钟仙气，红芳萎落回风前。朱弦变调入悽惨，漳水呜咽流溅溅。郡君含悽心更悬，明珠掌中殊可怜。朝亲盥栉出枣栗，眼看长大垂髫年。恨不仰摘星辰助文字，青云悠悠上在天。苞凤祥麟俱世网，徐卿国琛得永传，拟标彤管闺中贤。自古佳人几愁绝，不妒蛾眉汉宫月。"}