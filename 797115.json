{"id":"797115","title":"疏影 赋得蛛丝网落花","dynasty":"清","author":"张珊英","text":"檐蛛暝织。放游丝一缕，黏住香魄。满地馀芳，不卷重帘，正怯晚来凄寂。东风又是频吹送，共柳絮、一般轻别。忍看它、罥尽残红，春去这番难觅。淡月深林乍影，小楼凝望处，悬布篱隙。恰似闲愁，系得芳心，一刻几回欹侧。多情凤子寻香梦，想叶底、双双怜惜。莫教它、粉翅飞来，随著春魂狼藉。"}