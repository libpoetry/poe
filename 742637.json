{"id":"742637","title":"沧州铁狮子歌用韵","dynasty":"清","author":"刘堮","text":"寻常刻石非不伟，门外屹立如郁垒。年深不免有缺坏，一笑摩挲凭蓟子。似此顽铁多岁年，似以无用终其天。彫刻云根纵云巧，牙爪摧残绝可怜。理本如斯漫惆怅，一事一物有衰旺。君不见《伶官赞》里说庄宗，晚节何衰始何壮。忆昔歇马乘午凉，知有铁铸百兽王。古堞颓垣半禾黍，平沙细草眠牛羊。有物不动如被掳，又似天生在兹土。较量其寿定千年，亲见此城盈万户。休嫌黯淡无辉光，若为干镆真不祥。至刚必折本至理，丰城岂得终埋藏。受成不变岂非数，坐阅沧桑等朝暮。时有过客揽形状，讵逞雄威吓狐兔。昔常询诸博物家，此兽产处逾流沙。吼声一发震山谷，遍体火生如紫霞。画成见者皆惊叹，虽未即真思过半。以铁为之世更希，铸处光应上霄汉。遂令顽质发光彩，亦以难毁享遐算。问渠岁久何所为，春长藓花寒雪片。"}