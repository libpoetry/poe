{"id":"694613","title":"戏马台诗","dynasty":"明","author":"陈衡","text":"楚项英雄不在支，筑台耽戏玩乌骓。八千子弟誇豪霸，百二河山笑转麾。何事作疑疏亚父，自甘倚帐哭虞姬。空留故址谁登览，往事萧条竟莫追。绣衣不果共追游，戏马台荒百草稠。山掩碧溪流水咽，人归乌渡故乡羞。独留古迹龙王庙，那见春风燕子楼。何事当年骓不逝，满天明月楚歌讴。拟上高楼第几层，玉壶携酒不成登。长江台下留今古，荒址山头历废兴。时到人心崇泰运，势倾天意困阴陵。乌江一去船何在，恨煞无槎可借乘。筑台戏马气何高，云窅乌江枉自劳。逐鹿惟亡秦社稷，逝骓终愧汉英豪。尘封碑碣苍猿树，云锁寒山孤兔号。千载胜游还不果，空将醉兴作挥毫。百涉洪遥戏马台，山高水险雪涛哀。水声咽似虞姬泣，山势倾如霸业颓。谋略既疏英气尽，歌声未动戍心灰。千年尘事徒追忆，日月流光自往回。戏马台高叠翠重，兴来登览赏危峰。影移亚父坟前月，声掩阇黎饭后钟。狡兔未拴烹猎狗，张良那得际云龙。回听大唱歌风句，幽涧人人恨碧松。经费当年卜筑工，登台几度戏青骢。三分割据千筹策，半世英雄一烛风。天运不由人力大，月明能使戍营空。阴陵垓下争闲气，斫蟒曾经兆沛公。荒台寂寞挽彭城，戏马台留身后名。亚父既归秦鹿逐，虞姬未别楚歌声。路迷道失骓难逝，人去台空草自生。载酒欣然穷胜力，舒怀不尽古今情。汉楚争雄半局棋，筑台戏马亦依稀。非因冀北良驹少，自是江东王气微。捷足岂堪迷泽展，逸尘只向大风飞。春来燕子台边语，错认他人马不归。命友登台四大观，何其负约不成欢。台前那复云生阵，江上空留月走丸。遗恨水声长咽咽，添愁草色夜漫漫。行人莫问当年事，父老江东心已寒。戏马台前绝马嘶，绣衣负我酒空携。琴樽既已空违约，诗韵无人入品题。大地瓜分沟割尔，空营月满泣虞兮。已羞忍耻浑无奈，徒自阴陵哭路迷。古台谁筑插天高，项羽戏骓创霸图。寂寂不闻人气概，凄凄只见草荒芜。欲知验马乘佳兴，不遂青丝击玉壶。犹拟归来天色晚，云横湍水落金乌。高台峍兀耸南天，不见当年戏锦鞯。入眼山河浑在望，如梭岁月总难延。狮眠兔隐人千古，碑碣苔封事几年。遥忆英雄何处去，西风惟有草芊芊。登临未上古台荒，戏马风闻楚霸王。力大拔山能盖世，龃龉败战耻还乡。乌骓不逝乌江冷，紫剑横拖紫电光。可惜虞姬无复别，夜来明月为谁苍。来到台前泛绿樽，传闻芳草怨王孙。咸阳宫殿无烟烬，大地山河有燹痕。败将羞归吴地惨，阵云愁锁楚天昏。乌江剑断应难续，谁爇苏香为返魂。荒台高耸压城南，戏马英雄乐意耽。叱诧一声山尽裂，咆哮百战酒徒酣。区区事业成尘土，凛凛威风空笑谈。知耻不能全义勇，至今谁为释君惭。未向山头携酒过，斯台无筑意如何。威风肃战来鲸战，明月开营散楚歌。人去台空蒿易长，名留迹在事难磨。斜阳倒影长江水，千古悠悠逝碧波。未上高台草色青，夕阳遥望耸亭亭。项王昔日调骓马，亚父当年识帝星。乌阵山前空苦战，楚歌月下不堪听。无情最是乌江渡，一剑溪头水气腥。分兵逐鹿拥如云，项籍英雄志出群。山顶筑台观戏马，鸿门设宴贺雄军。完盟定誓谁先到，负约欺心自解纷。天子气高应不识，歌风终是属他人。项羽英雄力拔山，筑台戏马乐忘还。鸿门设宴徒生计，大地沟分好事闲。九里山前连日战，乌江渡口片时间。虞姬父老空回首，积雪江东泪乍潸。"}