{"id":"770693","title":"夜闻窗外藤荚落地锵然有声作","dynasty":"清","author":"曾习经","text":"穷巷绝车辙，那复夜长娱。老眼久昏花，亦无必读书。耳根顿清净，游心天地初。藤荚霜风乾，锵然落阶除。静极疑动机，声希真欲无。聩丸严鼓停，投谶清漏徂。风箨有馀思，尔其倡和予。兀对短檠灯，乃复尽一壶。既以物付物，宁知吾为吾。凌晨拾坠子，哗然欢众雏。"}