{"id":"870362","title":"成都遨乐诗二十一首 其二十 重阳日州南门药市","dynasty":"宋","author":"田况","text":"岷峨旁礴天西南，灵滋秀气中潜含。草木瑰富百药具，山民采捋知辛甘。成都府门重阳市，远近凑集争赍担。市人谲狯亦射利，颇觉良恶相追参。旁观有叟意气古，肌面皯黣毛䰐鬖。卖药数种人罕识，单衣结缕和阴岚。成都处士足传记，劝诫之外多奇谈。盛言每岁重阳市，屡有仙迹交尘凡。俗流闻此动非觊，不识妙理徒规贪。惟期幸遇化金术，未肯投足栖云嵓。予于神仙无所求，一离常道非所耽。但喜山民药货售，归助农业增锄芟。"}