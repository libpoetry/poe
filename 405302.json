{"id":"405302","title":"少年游","dynasty":"近现代末当代初","author":"赵尊岳","text":"茜纱窗外，微云丝雨，春意逗芳红。飞来燕子，关情底事，软语诉东风。星期月约，年年虚度，容易梦中逢。游丝千缕，横波一霎，何似莫忽忽。螺鬟高耸，蝉钗倦亸，眉叶翠初匀。帘波浅约，屏风轻叠，赪脸晕娇颦。蓦然相见，惺忪薄困，依约画中人。别后情怀，梦余滋味，惆怅隔年春。秋阴院落，侧寒天气，帘下乍相逢。人家深巷，兽镮微动，丝雨寂寥中。横波无那，凝情欲伫，珍重意千里。遍写乌丝，谁传鱼素，除是梦魂中。碧梧清夜，桃笙荐爽，楼上月华明。阑干倚遍，微云弄影，枨触别离情。锦书难寄，罗衣空换，孤负雁南征。别时能得几叮咛。无数短长亭。平沙岸曲，垂虹桥下，双桨划清流。云山未改，烟波无恙，不似去年秋。去年近日，茜窗深话，低控玉帘钩。祇今衰柳夕阳楼。谁与诉新愁。"}