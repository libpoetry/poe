{"id":"645787","title":"渔乐图为茅指挥题","dynasty":"明","author":"来复","text":"渔郎家住鸬鹚湾，水云千顷茅三间。太平身不识官府，只将网罟营朝餐。大儿扳罾露两膊，小儿鸣橹垂双鬟。烟波托命作畎亩，蒲蓑不怕风雨寒。东泛白苹渚，西泊黄芦滩。水边长觅鸥鹭伴，天上那识鹓鸾班。得鱼归来慰妻子，收拾丝纶坐篷底。菱租剩有输官钱，沽酒街头籴新米。紫蟹黄金螯，白鲫丹砂尾。错杂罗盘餐，交欢聚邻里。有身谁无衣食谋，昨日红颜今白头。铜驼陌上车如流，扰扰尘土何时休。我爱严子陵，脱身如老鹤。钓雪桐江台，高情付寥廓。人生胡为困羁缚，对此新图想丘壑。扁舟弄月歌沧浪，谁似渔家有真乐。"}