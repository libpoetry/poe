{"id":"765584","title":"满江红 其四 忆故园种竹栽篱，怅然寄内","dynasty":"清","author":"董元恺","text":"蓟北燕南，空自叹、风尘碌碌。原无分、逍遥容与，一生清福。樱笋江边春正好，莼鲈溪畔秋方熟。只清风、明月不须钱，随时足。柴门外，闲鸥鹜。东轩内，栽松竹。料归期未远，不容卿独。皓腕共牵菱角美，冰盘满荐鸡头肉。更隔年、预酿不时需，应千斛。"}