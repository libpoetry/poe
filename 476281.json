{"id":"476281","title":"宿州陈愚猛士歌","dynasty":"明","author":"任瀚","text":"君不闻夷门老生破万卷，白首不入明光殿。南阳屠沽提数兵，转盼挥戈下百城。桃哀国士两丘土，邓霍元功千载名。清朝明主重文事，七圣临轩亲赐制。晖章坐阅董南书，卤簿导归燕许第。武皇末年收官军，上意不喜谈空文。江东诸儿始讲武，撚箭飒沓愁胡云。宿州陈愚万人敌，阴山射雕回霹雳。野战才空百将坛，名家世捧降王檄。腥风西吹酒泉郡，胡沙犯月三重晕。安得突出一骑杀万虏，生夺班超虎头印。"}