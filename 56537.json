{"id":"56537","title":"同潘景升顾嘿孙集湖上代妓作","dynasty":"明代","author":"吴梦旸","text":"妾家白门杨柳下，杨柳当年系郎马。又住钱塘杨柳边，杨柳仍藏乌哑哑。生憎哑哑乌，逐郎郎在湖，聊复为郎提玉壶。泛月月未起，萧萧一湖水。向月人人道有情，未见情人为情死。君不见白使君苏使君，一呼小蛮一朝云。今日妾歌《懊恼》词，借问使君闻不闻？无端再唱《金陵》乐，若个天涯不流落。好认西湖是妾家，南屏山前多藕花。藕花折郎手，花飘不得藕。心知郎有他，为郎来劝酒。一诉姊妹知，不如诉郎友。将寻小小过西陵，月落天低江渡口。"}