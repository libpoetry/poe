{"id":"777788","title":"水龙吟·题荻秋访旧图，荻秋为明高攀龙读书故址","dynasty":"清","author":"陈家庆","text":"望中烟水萧萧，画图写出苍茫意。荒墩断岸，孤天云树，风前掩曳。荻渚洲横，蟹村屋小，高人曾寄。叹西风故国，殷勤洄溯，扁舟去，何人会。莫问泬寥秋气。想东林、昔贤胜地。名流三五，缥湘满架，兰襟清泚。鸥鹭盟心，烟波息影，古怀同契。羡剡溪逸兴，飘然来去，话沧浪味。"}