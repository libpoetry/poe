{"id":"696609","title":"送陈生赴韶州戎幕三首","dynasty":"明","author":"郑善夫","text":"闽海三山下，韶州五岭南。东风鹢首去，长路马蹄谙。蛮井歌堪听，军门剑可谈。丹砂真易得，吾欲解朝簪。月下栖乌树，天边过雁群。生涯随逆旅，幽独倍怜君。百粤兹多难，今时未尚文。南游得蛮府，愁杀郝参军。已息河间辔，仍麾岭外旌。艰危一命寄，牢落二毛生。铜柱时存汉，乌蛮岁厉兵。凭将攻守策，忼慨说花卿。"}