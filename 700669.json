{"id":"700669","title":"和许静馀先生闭户吟","dynasty":"明","author":"高攀龙","text":"年来惟好静，始觉解天韬。山月閒相照，春风淡自陶。床头储浊酒，镫下有离骚。算尽人间著，无如闭户高。有竹已疏林，空斋贮碧阴。径萦萝薜远，池带荻芦深。人静惟开卷，情閒或抚琴。幽居多乐事，剥啄莫相寻。君平尝避世，仲蔚爱閒居。城市何妨隐，蓬蒿岂必除。榻留孤剑伴，人共一瓢馀。涤尽人间念，吾将返厥初。"}