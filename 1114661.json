{"id":"1114661","title":"齐安江头别何氏兄弟舟中得四绝句","dynasty":"宋","author":"李彭","text":"疏星牢落散江东，怅望夷犹醉眼中。长年三老相欺得，故将短棹指西风。八字山头阅世故，周郎赤壁断人肠。玉鱼金枕皆冥寞，铁骑楼船堕渺茫。乐群野鹜巧相依，旁母凫雏肯浪飞。怪底相连若耆旧，无人花鸟自忘机。岩岩五老古须眉，似对幽人歌采薇。汉事烦公即调护，蒲轮飞诏盍来归。"}