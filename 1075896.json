{"id":"1075896","title":"次韵庭藻追记去岁与余游西湖舟中闻火而归","dynasty":"宋","author":"周紫芝","text":"漫郎移舟入小回，醉著幅巾歌落梅。老夫但倚紫藤杖，袖手耻看黄金罍。忽漫相逢遽如许，醉后高谈俱楚楚。百尺君卧元龙楼，醇酎我羞公瑾语。从来悲乐难预期，人生快意能几时。红光属汉势未已，短艇掠水归嫌迟。只今俱是京尘客，君居巷南我巷北。天寒饥饿不出门，遣骑时来问消息。江边久客知何为，白头拾遗徒步归。"}