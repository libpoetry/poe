{"id":"633439","title":"寿陆太守孝山","dynasty":"明","author":"释今无","text":"安期岩下丹砂井，清波静涵牂牁影。牂牁万派自奔腾，群趋尽绕梅花岭。百粤之山此岭雄，乔松千本常菁葱。服灵琥珀出千载，夜光紫气参洪濛。琅玕不羡朱明竹，玉骨那数浮丘公。当湖互见清波起，敷渥此岭沾穹窿。穗岐乐诵张君淑，神雀高飞黄次翁。洁白之姿过冰雪，譬如梅花开腊月。又如帝网悬天门，重重摄入皆欢悦。冬日煦人成物我，春风拂地滋薇蕨。布政十年心自閒，绀宫几处垂高樾。我捧玉函金字经，每寻妙理恣玄说。欢喜园中下璎珞，华严位里施钳钺。使君一为应现身，两边运护如车轮。霜刀鼎起荆山玉，巨照晃耀灵川神。温然弘裕成虚引，美哉道重高缙绅。挹君已饱灵和气，自然枯槁皆青春。木樨香散岭头来，碧波深处无纤尘。一句可能踰十劫，祝君此句高嶙峋。"}