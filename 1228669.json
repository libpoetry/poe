{"id":"1228669","title":"寒食行","dynasty":"元","author":"刘诜","text":"去年寒食城东桥，郭田野花春摇摇。城中家家出上冢，久晴争试纨与绡。松边细马拥绣鞠，柳下轻车窥翠翘。竹篮买花分载酒，酒酣遮路行吹箫。高冈累累临广道，败轻短篱编棘枣。北人火葬哭望云，土人高坟岁剪草。老翁怆咽心未平，童稚嬉游未有情。悬知十日辨一出，焄蒿不及行春心。男儿百年骛昏宦，慵痴未必输精悍。黄金堆堂红颊笑，阖棺未了如云散。夏畦埋骨绕里闾，海上田横无麦饭。江山满眼樵牧歌，万古行人一长叹。我时醉卧山下家，兴阑行吟西日斜。郭门排前竞先入，却独倚树观归鸦。今年孤村又寒食，閒笑清游无一日。人生时序良可惊，疏雨闭门落花积。"}