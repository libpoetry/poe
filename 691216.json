{"id":"691216","title":"与诸同年游燕子矶二首","dynasty":"明","author":"李孙宸","text":"盘郁钟山翠万重，还从波面起孤峰。澄江尽蘸秋林色，落日时传晚寺钟。云净高天来雁鹜，霜寒大壑隐鱼龙。吾将从此谢尘鞅，鹤驭逍遥似可逢。空王台殿入烟霄，香雾濛濛晚未消。肯使高谈杂城市，直分清啸与渔樵。尘心顿拟皈三乘，老衲犹能说六朝。日暮千山松籁起，满江吹送紫鸾箫。"}