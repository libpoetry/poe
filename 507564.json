{"id":"507564","title":"题会乩邓宗经先生颐老庄","dynasty":"明","author":"李昌祺","text":"灊郊亩亩皆稻田，大畦小疃相接连。先生豫为休退计，剩买百亩荒城边。仍将数亩搆书屋，扁以颐老争誇传。罢官拂袖便居此，肮脏肯受虚名缠。桃冠芒鞋紫竹杖，手版纳却轩车悬。青衿问奇定载酒，白足结社非逃禅。宁甘食力事耕耨，敢厌诲人抛简编。乘闲偶出值野叟，稼穑话久因忘还。向晚归家窗户暝，酒浆旋设灯初燃。芹羹炊香杂薯芋，絮被卧暖兼缯绵。方知随处有佳境，奚必镜水稽山妍。亲朋凋零故乡远，兹地卜筑应前缘。相期与君慎终始，恐是晚节稀能全。叩门昏夜得富贵，吁嗟有若乞丐然。但当益励固穷志，居易俟命从华颠。"}