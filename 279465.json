{"id":"279465","title":"永遇乐·登北固亭回望金焦，用稼轩韵","dynasty":"现代","author":"周岸登","text":"小李将军，天然金碧，图画开处。山势北回，江流南折，滚滚朝宗去。鳌撑砥柱，城高铁瓮，龙象郁蟠难住。障狂澜，金焦两点，众流截断双虎。带淮襟海，盾吴干越，筦钥金陵东顾。自染烟螺，笑人脂粉，镜里扬州路。摩挲剑石，尘埃土障，想像旧时钟鼓。凭多景，苍茫莫问，乃公健否。"}