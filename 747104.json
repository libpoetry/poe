{"id":"747104","title":"精忠柏歌","dynasty":"清","author":"乔重禧","text":"风波亭上白日黑，三字狱成碧血碧。千秋冤愤谁见之，惟有凌霜一株柏。柏之生也精气横，柏之死也英风鸣。公生亦生死亦死，如公者死将焉生。柏既不能将身作弓弩，随公直捣黄龙府。又不能化为宝剑如吴钩，出匣径斩奸臣头。且不能效隗顺一狱卒，手捧公尸瘗岩樾。惟此盘屈尘沙中，日对南冠泣秋月。岁岁磨鍊风霜姿，青铜为皮铁为骨。黄天荡里杀气摧，朱仙镇上悲声哀。施全已死背嵬殉，眼见宋室成蒿莱。露叶风枝气郁勃，劲节棱棱谁与夺。纵有日暄雨润时，天地精华不能活。公也与柏原殊形，柏也与公为一身。柏死取其义，公死全其仁。丹心孤干不共劫火没，要使天下万世知其真。尽忠四字公镌背，精忠二字柏堪配。今日见柏如见公，泣下多于赭衣辈。吁嗟乎！古今正气乾坤中，圣贤与物无不同。君不见西湖墓上落日暗，南枝肃肃生寒风。"}