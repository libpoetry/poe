{"id":"731372","title":"寒雨吟","dynasty":"清","author":"永瑆","text":"行云晻蔼西山岑，苍然暝色成轻阴。初看小苑收残照，渐觉凉风动远林。凉风飒飒吹旋急，细雨丝丝芳树湿。鸭炉小饼自添熏，鸳瓦层檐未闻滴。辘轳金井阑边转，隔花宫漏宵寒浅。暗疑漙露湛金英，静喜霏香润苍藓。金英还杂遝，苍藓正参差。芳怀漠漠秋怀并，寒浅寒深祇自知。空阶络纬啼声小，半落红莲向宫沼。高楼雁响此时沉，寒雨机声何处好。霏微寒雨暮秋天，罗幔秋镫黯澹边。秋衣准拟明朝换，明日帘栊冷翠烟。"}