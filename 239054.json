{"id":"239054","title":"南山赠孙明复先生","dynasty":"宋代","author":"石介","text":"我来南山兴感悲，万物纭纭宰者谁。众材丛卑无奇姿，直辕曲轮皆所宜。大木磊磊节干奇，撑岩拄谷无处施。我愿天子修明堂，坐朝诸侯会四夷。柱要十围栋百尺，日责匠石搜访之。千人用斧万人拽，大根斫断山崩欹。五州追牛十县丁，载送上都天子怡。轮般骇汗工倕走，有目未省曾观窥。黄帝合宫尧衢室，周制九筵虞总期。听政朝夕有攸处，阖门左右咸以时。天子拱手四辅立，坐致四海为雍熙。不用直弃用即大，短辕曲轮尔胡为。"}