{"id":"661447","title":"许子厚约游石湖余以事沮诗以谢之","dynasty":"明","author":"史鉴","text":"杭州擅西湖，烟花瀰漫天下无。石湖在吴苑，佳丽亦足雄吾苏。青山巃嵷抱湖涘，吴台越城两荒址。紫薇舍人天上归，乞得天书贲湖水。湖水东西流，世人相续游。古人不可见，今人来不休。古人今人日更改，湖上青山镇长在。梵宇琳宫几废兴，湖波依旧东流海。许君约客为春游，绣被锦帆青翰舟。攀岩践穴肆探讨，□洄击汰相夷猷。山岚湖渌可手掬，大笑拂入杯中浮。举杯仰天作鲸吸，沃溉胃肾资冥搜。时时得句辄呕出，锦囊错落骊珠投。暮归列炬照湖上，水波涌沸鱼龙泅。蹇余汲汲尘中走，与约谁知此言负。想像清欢寤寐间，侧身西望长搔首。作诗聊寓不平鸣，有命重游尚须后。"}