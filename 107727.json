{"id":"107727","title":"夜发长山豅","dynasty":"元代","author":"方回","text":"水面浮暗山，沙头耿微火。好奇引吭窥，畏寒缩颈坐。首取帛为袱，体用衾自裹。篙师喜风定，半夜起劲柁。平生江海耳，最与橹声可。诗从是中来，孰谓此计左。起视何茫茫，未觉万有夥。浩然天地间，身世寄一舸。恭惟百链心，用世亦云颇。早乖晚弥误，迟暮困旅琐。饕婪忌洁清，软媚恶刚□。残生信已矣，古来岂独我。"}