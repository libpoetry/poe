{"id":"1058568","title":"送湖南提举梁朝散","dynasty":"宋","author":"华镇","text":"公族流芳远，侯门积庆长。玉田收地宝，兰畹毓天香。岐嶷英姿妙，魁梧德宇强。岳灵分秀气，昴宿注祥光。世济居弥厚，官成动有章。题舆高右陕，持节重西湘。二九朝阳永，中秋夕月凉。诞弥迎节至，嘉庆肆筵芳。檀篆金为鼎，榴花玉作觞。愿言齐鹤寿，平步冠鹓行。"}