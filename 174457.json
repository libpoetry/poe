{"id":"174457","title":"次莫少虚韵","dynasty":"宋代","author":"郭印","text":"富贵等劳生，不如行乐耳。遑遑观一世，荣辱随偾起。幽寻苦无暇，佳处谁屈指。春归呼我游，邂逅佳公子。莫侯江南秀，幽香发蕙茝。诗诗更清激，虢虢寒流驶。锦屏有蒲郎，冰壶清彻底。便腹久空洞，了不见嗔喜。岁晚得二友，追随当行李。五湖三江宽，亦不遗洲沚。偶来泛扁舟，朱墨推案几。徜徉一水间，便欲寄残龄。追观少年心，寂寞已灰死。穷通岂无命，流坎听行止。岷山行筑室，计决吾往矣。斗酒相往还，素约自今始。"}