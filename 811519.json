{"id":"811519","title":"仲夏村居四叠前韵三首","dynasty":"清","author":"冯舒","text":"布谷声中忽过春，落红犹似恋芳尘。陌头阵阵催秧雨，树底喧喧作社人。身在可耕兼可钓，村愚忘汉亦忘秦。朝来饱吃黄齑饭，闲逐巫师看赛神。老来衰惫总堪嗟，无力分秧与萟麻。欹枕送人忙日月，杜门还我睡年华。菊秧按谱栽三径，农事成书著一家。只恨今年风雨恶，屋茅吹尽柱头斜。寻得君公避世墙，开门遥趁竹风凉。逢僧自觉心期在，曳杖还夸脚力强。高摘白云供笑傲，倒骑青牯恣颠狂。海鸥自是忘机者，浅蓼深芦处处乡。"}