{"id":"692798","title":"临江仙","dynasty":"明","author":"杨慎","text":"红尘鞍马红亭路，天涯一望无穷。长安日下楚云东。鸣鞭杨柳陌，分袂杏花丛。离拍易终人易散，佳人玉箸啼红。今宵明月与君同。愁心闻唳鹤，倦寝听归鸿。池北池南新绿，树头树底残红。多情休怨雨和风。东君元是客，归去自匆匆。怅望鸳鸯别浦，萧条翡翠芳丛。梦回香冷酒微中。杜鹍声不断，帘外月朦胧。"}