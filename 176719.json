{"id":"176719","title":"次湖口·湖水出澜蠡","dynasty":"宋代","author":"董嗣杲","text":"湖水出澜蠡，江水下巴蜀。恰当相合处，清浊皆荡沃。扁舟凌浩渺，渡者苦局促。卸帆与立桅，黄帽不须督。纸钱望空飏，饱肉为相触。江神昭灵休，压浪无留瞩。遂使惊魂甦，免得遭鬼录。去程天茫茫，滩过有矶续。矶头熟风波，寒草失旧绿。所愿晴风恬，遵陆脱羁束。"}