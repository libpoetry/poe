{"id":"1050073","title":"赠元龙图子发","dynasty":"宋","author":"郭祥正","text":"明公有盛名，十年怀慕向。昨闻守桂林，清风扫蛮瘴。否来偶迁谪，暂泊宛溪上。斯事公议存，君命讵惆怅。坐扃顾申卯，自忘曾帅将。徯馀领儿孙，时时入重嶂。遇胜寄幽怀，览古兴绝唱。况逢谪御史，文章号宗匠。赓酬戛金玉，侧耳听响亮。神交付逍遥，外物随得丧。汉庭忧乏才，贾谊岂终放。未即登金鉴，行须复牙帐。矧公饱经术，义足明霸王。推忠结圣主，大业继贤相。霈成三日霖，一慰天下望。微生实幸会，漫刺诣高闶。尘埃蒙弊裘，何以异罔象。屏诎诚所宜，奖与若为当。逢知信有时，报德亦非妄。且陪昭亭游，昭亭春盎盎。"}