{"id":"500387","title":"登舜江楼得换字韵","dynasty":"明","author":"陶安","text":"承平八十载，河海既清晏。越东在遐荒，武备奉宸断。股肱二三臣，坐镇防变乱。礼罗得名士，兵机授成算。下马舜水滨，官吏服能干。寸心每勤劳，百姓免愁叹。与客闲片时，登楼爱奇观。凭栏出树杪，振衣在天半。诸峰绕城邑，万室夹江岸。鲸涛息狂沸，龙泉入清玩。霜晴风日佳，畅望百虑散。因忆京华春，杯酒曾共案。别来会聚难，转眼年岁换。旅中得追随，相顾发一粲。"}