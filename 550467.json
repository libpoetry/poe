{"id":"550467","title":"瞻凤歌为张叔韬赋","dynasty":"明","author":"徐熥","text":"长溪山水奇，凤山幻灵境。重冈叠嶂自回环，万壑千岩相掩映。中有畸人号凤山，时时长啸此山间。彩云明灭元堪睹，梧竹萧森更可攀。一朝跨凤归仙府，丹崖翠壁空尘土。辽鹤千年去不归，慈乌夜半啼声苦。箧里惟存一画图，忽然飞去胡为乎。延津无处重寻剑，合浦何期更得珠。帝悯诸孤怀怨慕，五丁曾遣相呵护。神物由来不久湮，珠还剑合仍相遇。张生得此喜还悲，陟岵兴歌泪满颐。几回欲拟招魂赋，到处曾求薤露诗。此物遗亡二十载，迄今精爽还应在。千仞犹疑览德辉，九苞彷佛增文采。诸子山中日夜号，凤山依旧倚天高。不须人世悲麟丧，还羡君家有凤毛。"}