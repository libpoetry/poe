{"id":"416918","title":"水龙吟 州北看樱花作，即呈家训、筱蕾吟正","dynasty":"近现代","author":"李祁","text":"春风吹彻平原，樱花万顷开无际。枝头烂漫，堆云叠雪，神仙游戏。造化无心，偶为东道，豪情无比。把青山踏遍，晴湖看倦，总一片，欣欣意。那是春归便已，好韶华、与时相替。轻阴微雨，几番朝暮，旋铺新翠。又见珠悬，玲珑映日，玉酣红醉。莫相思、故国天涯，同一是，浮生寄。"}