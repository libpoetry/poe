{"id":"538083","title":"吴山人将遍游北边谒予索诗云元戎苏相公迎之","dynasty":"明","author":"王世贞","text":"扩也负奇士，飘然辞帝京。乾坤双旅鬓，湖海一诗名。蹑履身犹健，论兵气未平。风尘沙海戍，雨雪蓟门行。雁已思南度，人今赋北征。褐衣春事晚，匕首壮心惊。旧识周司寇，齐名汉子卿。九关横却月，万里画长城。幕客金貂贵，军锋铁骑精。青油传夜色，白羽动秋声。感遇多投笔，逢时会请缨。燕然如可上，勒碣问班生。"}