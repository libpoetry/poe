{"id":"772860","title":"欧阳文忠公生日绘像祀于郑稼田观察之竹西亭","dynasty":"清","author":"杨浚","text":"醉翁亭上文章伯，七百年来无此客。泉香酒冽溪鱼肥，山川一一都生色。我从海外遥称觞，图公容猊如生觌。竹西位置非偶然，主人乃公之远戚。当年遗表借海神，爪痕宛在泷冈石。瀛壖解事读奇文，妇孺犹能师画荻。公也相逢笑口开，天生书剑吾侪役。故人范韩不得意，西谣一曲嗟何益。逢山旧侣有小宋，袖中七论驱戎狄。椽独双行且著书，与公风月谈今夕。"}