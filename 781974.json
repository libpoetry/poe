{"id":"781974","title":"赠","dynasty":"清","author":"戴梓","text":"华冑南宫捷，雄文东国强。君时荣上苑，余正厕岩廊。丰度真英异，家声正炽昌。簪缨传奕叶，弓冶在文章。未作龙门客，徒瞻凤羽光。挺身期远大，立节自辉煌。博禄居清要，垂绅佐太常。宸枫悬广宇，锥颖脱虚囊。执法黄门显，筹时白简张。熊车抡士出，虎观猎才良。泰岱公明著，嵩高颂誉彰。国恩容贷借，臣议谨储藏。不独偫才虑，端为糜费防。一言陈庙算，四渎凛朝纲。晋秩辞天陛，弹冠谒帝乡。朔风千里月，塞草五更霜。幸接同舟教，应消扫径望。拂尘荒署酒，捧袂御炉香。通谊前交久，言欢后叙长。土纯才或驳，士朴学疑荒。作则劳提命，培根赖激扬。庸庸惭马齿，矫矫羡龙骧。挂矢门空老，悬弧第自庆。负生先四日，委德逊千祥。共喜梅兼雪，偕联洁又芳。春风吟有意，淑气祝无疆。玉佩擎鹦鹉，金钟戛凤凰。医闾云窈窕，渤海蜃迷茫。并作阶前物，来供席上觞。问年何所似，杲日拥扶桑。"}