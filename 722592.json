{"id":"722592","title":"食蕨","dynasty":"明末清初","author":"屈大均","text":"雨多蕨芽肥不已，拳曲重重毛色紫。一夕雷惊总怒生，茎茎看与龙头似。畲人采得兼香蕈，殷勤持向从阳市。无人肯买充盘餐，多为性寒损肌理。清斋我久绝膏腴，不为逃禅学妙喜。高堂往日好伊蒲，野蔌山肴思所嗜。肉味乾濡未忍甘，姜桂相滋今疾止。鸡豚无复佐晨羞，蔬食从今至没齿。寸寸春葱总断肠，枝枝冬笋休生矣。昔人食薇不食蕨，食蕨能令心断绝。蕨生一一应猿啼，猿啼一声蕨已齐。千茎万茎况雷雨，一夜穿尽春山泥。猿啼多处蕨无数，泪痕一一应沾汝。汝生何苦傍猿边，猿易断肠生太苦。枝枝亦是断肠枝，下箸令人悲复悲。我今无薇更可采，薇兮要汝长疗饥。蕨寒薇暖薇应食，薇食令人好颜色。夷齐食薇得三年，不死多因薇气力。首阳一去薇香传，人言夷齐古薇仙。薇生黄农虞夏代，不生今世因无贤。我今食蕨当食薇，薇与蕨忘无是非。恍惚闻猿啼左右，思与猿同三峡归。我生与猿同性命，化为蕨兮即清圣。断肠久矣不须啼，情返无情期得正。猿之所在即多蕨，故食蕨能令人悲。"}