{"id":"543042","title":"虎穴行送曹秀才从军","dynasty":"明","author":"胡应麟","text":"男儿堕地气压鳌，俯拾将相如鸿毛。时来拥彗扫六合，云霞五色飞宫袍。君不见苏秦微时皂貂泣，一朝金印都六国。位高金多归故乡，妻嫂匍匐趋道傍。一家骨肉尚如此，陌上行人谁家子。丈夫耻作儿女悲，世路滔滔竞青紫。酒酣愤歌歌激烈，双眼横天日星裂。便从东海批龙鳞，更向南山搏虎穴。宁能寂寂鸡鹜群，燕雀蝼蚁争纷纷。金盘六博饮美酒，匣底芙蓉电光吼。来朝挥戈大漠北，辟易咸阳万夫走。"}