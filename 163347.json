{"id":"163347","title":"寿史丞相·君不见唐朝郭元振","dynasty":"宋代","author":"程公许","text":"君不见唐朝郭元振，退朝愉色奉温清。又不见国初王文康，黑头拜相归捧觞。台衮崇严亲寿考，历数古今良亦少。而况二老偕耆颐，如二公者那易有。四窗爽气舒云霞，相业这盛专一家。父子弟昆踵科级，到公名业尤荣华。蔡州擒吴抑何半，开幕江淮护诸将。手提黄钺却欃枪，即军中册右丞相。我乘驰驱亦劳止，衮衣趣觐天颜喜。垂绅列弁竞趋迎，恩遇之隆昔无比。"}