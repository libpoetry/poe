{"id":"318832","title":"贺新凉·又到三春矣","dynasty":"现代","author":"顾随","text":"又到三春矣。尽教他、吹开吹谢。夭桃艳李。十日九风偏无雨，好个清明天气。奈天色、沈沈欲死。河畔衰杨生意尽，看栖鸦欲落重飞起。三两点，浮空际。中年情调无佳思。甚时时、填词觅句，沾沾自喜。日日空花新来梦，头上身旁眼底。小楼外、一双燕子。都道此间真不好，弃江南来住风沙里。君试问，燕何意。"}