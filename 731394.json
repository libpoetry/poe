{"id":"731394","title":"题近香楼","dynasty":"清","author":"永瑆","text":"四坐且莫喧，听我说此楼。清华旧里东北头，兴替甲子今三周。丹棱沜边万泉出，贵家往往分清流。米园李园最森爽，其余琐琐营林丘。千金大石卧野色，一夕小苑来边愁。内城有窟竟饮马，春草无场堪击球。天地变化太平见，八极闲暇无烦忧。长白索公坐内阁，堂封实户轻王侯。安知进宅事良有，但说旋马心诚羞。春明胜夺董宇定，金陵记掩王龛州。圣人诰诫出深厚，《孝经》四字垂琳璆。保全委曲国体大，宠赂太甚民言浮。相公犹嫌起无地，掌武苦欲名常留。荷花空对石矶冷，燕子亦知帘幕收。南斋旧辈话恩遇，宪皇特诏登瀛州。宫壶赐沾艳侍从，集贤改榜崇儒修。城南羸骖念奔走，苑东广厦教番休。蠹书一变华膴色，布被却向单寒求。及开书房置师傅，遂许名儒来息游。李躬由来擅年学，苏秦不得千春秋。繄余苦忆几老宿，草野本色酣岩幽。朱门蓬户底差别，黄发青镫心尚犹。寅入申归事不废，五休十浣私得谋。恩波深长曷有极，表宁清贵真无俦。虽然崇抱在铜钵，不惭通讲歌银舟。有时退食散情性，旧醅小榼相绸缪。每携一味对咀嚼，肯复兼旬孤唱酬。葛山宫师九十二，硕果高映天南陬。曾描八友作图画，昔也艳艳今悠悠。而我书房四十载，抱孙屡及师门投。藏心故实说难了，满眼新欢来更稠。溪声树色工阅客，楼上光阴如传邮。"}