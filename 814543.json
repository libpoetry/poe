{"id":"814543","title":"月夜溪桥散步","dynasty":"清","author":"罗大佑","text":"皎月自东升，光照千山昼。长桥蹑飞空，倒影泻奔溜。寒潭净泥沙，岩崩石骨瘦。波痕浸虚白，表里尽通透。幽人一散步，惜此光明候。万籁浩无声，木末严风逗。数舟依浅濑，明灭镫如豆。欲去闻清讴，余响入遥岫。夜静群动收，百物同一息。逝者如斯夫，奔流无停刻。如彼明月光，西没复东出。昭昭河汉间，不碍蟾蜍蚀。一元运终始，伟哉造物力。水亦长无尽，月亦永无极。流观宇宙内，妙理寻可得。仰首视高天，万古青苍色。"}