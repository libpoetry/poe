{"id":"1113930","title":"嘉祐三年九月受命来岭外七年十一月得请知济州感恩顾己喜不自胜留诗四章以志岁月","dynasty":"宋","author":"李师中","text":"镇抚四夷吾道在，可怜壮志日因循。四年尽瘁今归去，不负斯民只负身。侵地还来开境远，贡琛上去革音初。但无俘馘充归献，辜负君恩死有馀。乞得衰身出瘴烟，一麾仍许视于蕃。家园在望松楸近，自问如何报上恩。出岫白云犹缭绕，离群飞鸟尚鸣悲。四年人去宁无憾，况是梅花满树时。"}