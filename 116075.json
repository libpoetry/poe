{"id":"116075","title":"萧朝散惠石本韩干马图马亡后足","dynasty":"宋代","author":"张耒","text":"世人怪韩生，画马身苦肥。干宁忍不画骥骨，当时厩马君未知。开元太平国无事，战马卷甲饱不骑。玉关橐驼通万里，长安第宅连诸姨。笙歌锦绣遍一国，六龙长闲空食粟。霜甜秋草沙苑游，日暖春波谓川浴。脽圆腰稳目生光，细尾丰膺毛帖肉。珠鞍玉镫骄不行，岂有尘埃侵四足。韩生丹青写天厩，磊落万龙无一瘦。岂知车下骨如墙，饥食草根刺伤口。君家古图才半身，千里腾骧已有神。回身侧顾不无意，剪鬃络头嗟失真。君不见太宗战马拳腹毛，身骑此马缚群豪。龙虎精神金鼓气，岂有闲地供脂膏。至令画图快胸臆，想见虬须亲破贼。那知但爱厩中肥，渔阳筋脚蹄如石。神驹入水随烟云，蜀山石路无行人。六骥悲鸣足流血，骑骡遗事一酸辛。"}