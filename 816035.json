{"id":"816035","title":"蝶恋花","dynasty":"清","author":"曹贞吉","text":"正月春盘初献岁。帽影鞭丝，罗拜人如市。爆竹一声烟雾起。几枝红烛消灯事。记得少年扶半醉。褦襶冲尘，评话开明寺。三十年来风景异。似看洛下伽蓝记。二月花明邻上巳。柳学鹅儿，桃学红妆媚。布谷劝耕声未已。腥风海上来鱼市。经济山林浑不易。种杏条桑，多少闲心事。金马凤池春梦耳。竹篱茅舍原如此。三月桐华莺哺子。百啭声中，一串骊珠碎。过了清明无意思。秋千还挂垂杨里。墙下樱桃才谢蕊。颗颗珊瑚，巳浸馋牙齿。万紫千红同逝水。几翻风雨春归矣。四月东皋楼下水。入网河鱼，竟尺鲜无比。煮酒遥沾青杏意。牡丹大似姚家第。一夜箨声来屋底。满眼新篁，带粉拖香气。络罢缫车蚕下子。一年村女浑无事。五月黄云全覆地。打麦场中，咿轧声齐起。野老讴歌天籁耳。那能略辨宫商字。屋角槐阴耽美睡。梦到华胥，蝴蝶翩翩矣。客至夕阳留薄醉。冷淘饦馎穷家计。六月溪堂风细细。课雨占晴，略带农夫意。云脚倒垂龙掉尾。汶河巳上黏天水。素柰抹红三道未。带露繁枝，老子生欢喜。瓜是绿沈朱是李。敲冰不羡长安市。"}