{"id":"740309","title":"户部银库观明沈藩南山主人造传古大元宝歌","dynasty":"清","author":"朱圭","text":"百斤大宝谁所铸，有明嘉靖丁未冬。南山主人篆传古，龟璋镇世弓弨彤。明祖分藩沈廿一，简王横肇潞国封。六传允栘当世庙，诸郡争袭王独恭。张桂焰熄夏严閧，铸铁成错朝匈匈。淮南炼药跃大冶，河间好事殊三雍。非鼎非剑六丁煽，和钧关石王府庸。大盗移舟鱼已烂，辇载俘宝驼行?。铜人入洛斩蛇失，此物何以逃销镕。一门好学旌孝义，封殖底事攻金攻。琼林大盈足殷鉴，况此儿戏岂正供。作歌聊复论其世，变幻蜃市随云龙。"}