{"id":"3483","title":"舟中别武金坛","dynasty":"唐代","author":"储光羲","text":"曰予轻皎洁，坦率宾混元。忽乃异群萃，高歌信陵门。信陵好宾客，清夜开华轩。月光丽池阁，野气浮林园。偶坐烂明星，归志潜崩奔。漾舟清潭里，慰我别离魂。落日下西山，左右惨无言。萧条风雨散，窅霭江湖昏。秋荷尚幽郁，暮鸟复翩翻。纸笔亦何为，写我心中冤。"}