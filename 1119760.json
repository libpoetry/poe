{"id":"1119760","title":"送王子正赴赣倅","dynasty":"宋","author":"陈淳","text":"飞腾仙驭自漳滨，去去西隅指赣津。夹道宾僚方一际，满城老稚便皆春。正心诚意平生学，爱物亲民此日仁。只恐贰藩车未煖，紫泥催促贰皇钧。昔日濂溪倅此州，施为洒落岂常俦。今承遗躅百馀载，又得当朝一隽流。诏世典刑应未泯，在民德化岂无求。发挥旧事重增焕，好与邦人作胜谋。"}