{"id":"809327","title":"海东青","dynasty":"清","author":"玄烨","text":"羽虫三百有六十，神俊最数海东青。性秉金灵含火德，异材上映瑶光星。轩昂时作左右顾，整拂六翮披霜翎。期门射生谙调习，雄飞忽掣黄绦铃。劲如千钧激砮石，迅如九野鞭雷霆。原头草枯眼愈疾，砉然一举凌高冥。万夫立马齐注目，下逐鸟雀无留形。爪牙之用安可废，有若猛士清郊坰。晾鹰筑台存胜迹，佳名岂独标禽经。"}