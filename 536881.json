{"id":"536881","title":"悲七子篇","dynasty":"明","author":"王世贞","text":"文翁信其真，履坦物不隔。许老初耿介，晚负长舆癖。通蔽虽互妨，典刑尚可则。元朗业任侠，声酒恣所适。翩翩梁公子，养交不忘饰。子传青云姿，杜门事探索。如何中天谪，病使心志易。沈生慕落拓，王子工便辟。此曹富词源，兼多善酒德。年命一朝倾，转盼成陈迹。奄忽邺中论，恻怆山阳笛。神往形随敝，人生非金石。逝者不须臾，存者亦瞬息。安能使不悲，长悲竟何益。"}