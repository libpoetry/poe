{"id":"1135777","title":"十一月旦泊大浪滩下甚雨醉卧次日乃知","dynasty":"宋末元初","author":"方回","text":"夜雨彻五更，江水长三尺。醉卧了不知，开篷洒馀沥。萧瑟复未已，北风阻行色。篙师请祭神，索我留半日。牲酒岂敢靳，望山头屡侧。俯船势欲压，樯顶立峭壁。何物野人家，奄有此奇石。长安车马尘，儿生初未识。鸡犬巉岩间，亦各适其适。休官穷太守，久混渔樵席。顾影叹须鬓，向来无此白。一瞬十二年，梦过竟无迹。"}