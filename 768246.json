{"id":"768246","title":"徵招 谢青灵谷看梅，予以事阻，不及同游","dynasty":"清","author":"龚翔麟","text":"春风春雨春郊绿，恰宜探春时候。况听说城东，正寒梅香瘦。明朝须载酒。又谁道、吟鞯未就。短杖穿林，单衫藉草，妒君消受。后日纵堪期，已可惜、今番好花良友。多少白门山，笑频年辜负。先生归莫骤。且待我、禁烟前后。趁涨水，一棹同归，问半山桃柳。"}