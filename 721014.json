{"id":"721014","title":"梅花","dynasty":"明末清初","author":"王夫之","text":"墟里寒烟罩断桥，年来春色最萧条。船山半曲清溪里，霜日黄曛一树遥。不知浅素更轻红，遥望长疑烟霭中。除取梅花心自省，看花人隔小桥东。老眼看花似隔纱，临风偶爱一枝斜。香生微晕初轮月，紫透轻魂破体砂。开从小雪入新年，雪妒霜侵不损妍。珍重深寒禁冻蝶，低飞不过浅阑边。"}