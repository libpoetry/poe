{"id":"689359","title":"和郑观察士元闻报述怀","dynasty":"明","author":"佘翔","text":"谷口归耕旧隐沦，栖迟不复叹前薪。文章欲广江潭赋，冠盖宁奔宛洛尘。已悟浮华归覆鹿，曾题封事上批鳞。柴门莫道无车马，五柳依然不厌贫。谁家招隐小山东，岂为淮南桂树丛。合浦珠还偏按剑，苍梧鸟尽却藏弓。高阳官罢名逾起，哀郢歌残思不穷。藻鉴纵教遗五咏，七贤早已重山公。"}