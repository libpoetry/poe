{"id":"673493","title":"夏日即事","dynasty":"明","author":"刘珝","text":"紫禁沈沈清昼永，天上蓬瀛隔尘境。春风披拂万年枝，玉砌葵花倾日影。九重勤政念群臣，亲见恩波出内频。綵缕五文颁焕烂，朱樱万颗赐圆匀。荷开太液香迎辂，几点閒鸥纡圣顾。词林拟献清暑歌，尚方又进金茎露。小臣饱食荷恩光，正忆锄禾农父忙。田间翘首望霖雨，愿借天瓢洒万方。"}