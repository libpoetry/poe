{"id":"959631","title":"戏酬正夫","dynasty":"宋","author":"郑獬","text":"汪子怪我不作诗，意欲窘我荒唐辞。自顾拙兵苦顿弱，安敢犯子之鼓鼙。子之文章既劲敏，屡从大敌相摩治。左立风后右立牧，黄帝秉钺来指麾。蚩尤跳梁从风雨，电师雷鬼相奔驰。顷之截首挂大旆，两肩冢葬高峨危。如何韬伏不自发，欲用古术先致师。遗之巾帼武侯策，司马岂是寻常儿。应须敌气已衰竭，然后铁骑来相追。回戈坐致穷庞伏，得非欲学韩退之。嗟我岂敢与子校，唯图自守坚城陴。况兹忧窘久废绝，空馀衰老扶疮痍。开卷旧字或不识，岂能有意争雄雌。朝来据鞍试矍铄，是翁独足相撑支。检勒稍稍就部伍，亦欲一望将军旗。曹公东壁不羞走，周郎未得相凌欺。便须持此邀一战，非我无以发子奇。"}