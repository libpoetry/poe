{"id":"491561","title":"题常棣鹡鸰图短歌为旷伯逵赋","dynasty":"明","author":"刘崧","text":"旷郎示我鹡鸰常棣图，冰石盘激花芬敷。寻常林泽总惯见，何以令我增嗟吁。知君有弟在乡邑，少小别离忧患集。经年不省瘠与肥，却望南云泪沾臆。曾不如常棣花，荣悴开落同根枝。又不如鹡鸰鸟，飞鸣行摇侣相随。我思古之人，无若周公旦。安宁与急难，往往寓悲叹。君独奚为长道途，胡不来归兄弟俱。笾豆满筵酒满壶，兄醉弟舞歌呜呜。歌呜呜，乐无央，堂前花开常棣香，鹡鸰来巢春日长。"}