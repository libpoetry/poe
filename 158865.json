{"id":"158865","title":"贺陈右司生辰","dynasty":"宋代","author":"强至","text":"悠悠大块间，万类纷相敌。伟哉拔俗人，真宰岂无力。六经陷邪说，释儒共一律。天未丧斯文，公生抱绝识。著书罗古今，射策开胸臆。前辈几欲尽，后来昧所适。天将激颓波，公生秉孤直。数谏难居中，三已无愠色。海宇属无虞，天工或旷职。天保祐皇帝，公生蕴奇德。培拥栋梁姿，一旦壮王国。禁网虽小宽，疲俗未全逸。惟天念我民，公生富才术。发扬云雨势，诸方待膏泽。天既责公深，眉寿夫何惜。行看佩相印，不羡登仙籍。南山雅望重，北斗威声赫。禀生固难朽，吐纳自不息。惟昔轩冕徒，尤喜山林迹。留侯追赤松，志就亦何益。傅说为列星，但已脱寰域。孰如我公贵，与国长无极。"}