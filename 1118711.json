{"id":"1118711","title":"秋怀十首以竹药闭深院琴樽开小轩为韵","dynasty":"宋","author":"陆游","text":"我非王子猷，赋性亦爱竹。舍外地十亩，不艺凡草木。长吟杂清啸，触目皆此族。更招竹林人，枕藉糟与曲。短裘入重云，长镵求灵药。人蔘四体具，狗杞群吠恶。采实去条枚，摘花弃跗萼。长啸忽蹑空，天台赴幽约。惟王居法宫，玉帛来四裔。一朝启戎心，边城或昼闭。养生能体此，皆可阅千岁。利欲喜乘人，日夜勤自励。饮酒可不病，自酌随浅深。处世可无患，惟勿欺此心。此心实通天，一念天所临。子能守吾言，可度豺虎林。吾道久寂寞，不绝如一线。至人隐市尘，我辈何由见。安得世外士，与之共谈宴。僧话亦或佳，聊可过竹院。小人方盛时，瓦砾视黄金。及其大势去，或不遗一簪。郿坞今尚存，遗戒岂不深。所以栗里翁，惟蓄一素琴。世事本何常，贺吊更在门。弃为沟中断，亦何羡牺樽。祸福要其终，愚智始可言。君看骊山墓，何若杨王孙。今日天微寒，处处菊花开。永怀杜拾遗，抱病起登台。古路逢僧过，湿云闻雁来。我亦秋风客，诗成有馀哀。天镜环千峰，苍翠立云表。渔舟破浪来，泛泛一叶小。云门若耶间，迨此素秋杪。登览不可迟，去若孤鸿矫。丈夫素所学，致主齐羲轩。恨无同志人，徒欲起九原。痛哭惊世俗，著书成空言。岁月去衮衮，吾其死空村。"}