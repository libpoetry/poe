{"id":"691418","title":"晚春郊外七首","dynasty":"明","author":"李昌祺","text":"春云春雾朝朝雨，烟垄烟畬处处泥。随水落花千片去，隔林好鸟一双啼。笋穿苔藓青痕破，草混薰莸翠色齐。安得更如年少日，寻芳买酒郡城西。柳外轻风拂面来，春忙半是杜鹃催。多般野菜参差老，几样林花接续开。竹为近阶难迸笋，松因临水易生苔。追思往日嬉游伴，聚散如云倍可哀。九十光阴大半空，减衣时候又相逢。柳浓偏妒罗裙绿，花淡还欺茜袖红。酒兴已随诗兴减，老怀争及壮怀雄。谁能不动伤春感，况在千愁百病中。楝花将绽艻花稀，蒲笋初生竹笋肥。山鸟唤晴相对语，园蜂趁暖作群飞。羞将艳蕊簪乌帽，笑指垂杨妒绿衣。两两牧童残照里，齐吹短笛跨牛归。青鞋布袜踏斜阳，枳壳山樊扑鼻香。宿草惊鸥相对白，采花蜂蝶欲争黄。圆浮水面荷钱小，细袅波心荇带长。犹记秦淮西畔路，秋千竞出柳阴墙。雨外林鸠不住啼，落红狼籍半沾泥。秧苗带谷根犹浅，麦干垂花穗已齐。鸥下只投荷叶屿，蝶飞多傍菜花畦。青山绿水饶诗景，归路扶筇醉懒题。笔砚图书且暂停，寻芳聊傍水边行。禁烟巷陌偏伤雨，修禊天时不厌晴。堤柳折来怜色嫩，野棠开处爱香清。南朝旧日歌钟地，烟草萋迷晚照明。"}