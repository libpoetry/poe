{"id":"691788","title":"京师春日漫兴五首","dynasty":"明","author":"李梦阳","text":"十日不出花尽开，城南城北锦成堆。即教闭户从花尽，莫遣看花不醉回。杏花盈盈大逞姿，桃花灼灼亦不迟。纵饶种露栽云地，可柰风狂雨骤时。东门百花红照天，独树梨花更可怜。但看弦管朝朝急，不道春风不费钱。今番花开委难当，眼见稀疏叶欲长。春光几朝不一醉，为问汝曹因底忙。西湖湖上杨柳枝，临流袅娜风更吹。切防白云漫天舞，莫放黄金拂地垂。"}