{"id":"737623","title":"隋堤曲","dynasty":"清","author":"杜诏","text":"隋堤一带官河口，不种桑麻种杨柳。锦帆帝子数巡游，厌住东京乐奔走。将兵西域再征辽，呼韩稽颡诸蕃朝。江都宫监伺颜色，翡翠玻璃恣雕饰。水晶殿揭珠帘开，香风吹送飞仙来。凭肩笑语能几回，梦游恍惚吴公台。吴公台下雷塘路，野土茫茫乱烟树。伤心为吊玉钩斜，柳色黄昏不知处。"}