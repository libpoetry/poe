{"id":"1195384","title":"三字诗六首","dynasty":"唐","author":"寒山","text":"寒山道，无人到。若能行，称十号。有蝉鸣，无鸦噪。黄叶落，白云扫。石磊磊，山隩隩。我独居，名善导。子细看，何相好。寒山寒，冰锁石。藏山青，现雪白。日出照，一时释。从兹暖，养老客。我居山，勿人识。白云中，常寂寂。寒山深，称我心。纯白石，勿黄金。泉声响，抚伯琴。有子期，辨此音。重岩中，足清风。扇不摇，凉冷通。明月照，白云笼。独自坐，一老翁。寒山子，长如是。独自居，不生死。"}