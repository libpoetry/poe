{"id":"1072167","title":"赠别归安周县丞二首 其二","dynasty":"宋","author":"刘一止","text":"庭前百个竹，眼见三陨箨。不知如许久，已复东行橐。君初无住想，脱去亦不恶。官身等出家，随牒即行脚。笑傲云烟间，何适非至乐。嗟我独奈何，生理自窘缚。四十三年非，酝造此大错。从今便上上，万事付莫莫。张公留衣钵，绿蓑与青箬。会当老扁舟，相与同啐啄。更看后五日，放过前一著。"}