{"id":"1067340","title":"咏二疏","dynasty":"宋","author":"谢薖","text":"辩如悬河陆大夫，不畏嫚骂谈诗书。归来分橐养群雏，随从歌舞乐有馀。两疏高蹈要齐驱，长揖储君归里闾。愿为羽翼还商于，岂愿飞刀绘生鱼。挥金延客以自娱，子孙勤力旧田庐。同时异代多不如，高明长遭鬼揶揄。平明争入七香车，华屋拟用黄金涂。壮心虽在迫桑榆，长歌击碎玉唾壶。宦成名立盍归欤，江湖之士可胥疏。君不见渠家父子并辔出，东都于今粉绘写为图。"}