{"id":"297638","title":"己酉十一月二十七日地震","dynasty":"现代","author":"许家惺","text":"仲冬天气放早梅，深宵高阁煮新醅。忽然大地讶掀豗，上下震荡波云隤。屋宇动摇窗牖开，山岳振撼五丁推。灏气盘旋去复回，似有巨灵举手抬。鳌鱼鼓鬐群相猜，瞬间沧桑剧可哀。沙鹿梁山话劫尘，前年桑港罹凶灾。崇楼杰阁堕尘埃，朱帘绣闼生烟炱。地心热力何恢恢，东西横穿达八垓。奔腾向我东亚来，六种震动响春雷。海上繁华锦绣堆，衣香鬓影梦惊才。红烛光摇玉镜台，香醪乱泛琉璃杯。壮士变色不敢咍，妇孺惊走互相隈。或疑火山发滂陪，芸芸众生受燔煨。或谓仙山徙蓬莱，东瀛咫尺相溯洄。高阳游客喜嘲诙，云是坤母腹震将产奇特之婴孩。扶舆郁积混沌胚，而今始结宁馨胎。西方美人每自媒，我看东亚大陆产雄材。天地震惊实奇侅，宇宙神秘何知哉。"}