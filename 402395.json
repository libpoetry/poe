{"id":"402395","title":"兰陵王 秋日忆别用清真韵","dynasty":"近现代末当代初","author":"张伯驹","text":"断烟直，街柳庭梧减碧。宫城外、流水夕晖，影带昭阳暮鸦色。西风忆故国，都识，春明寓客。关山路、孤雁远音，欲寄家书泪垂尺。鸿泥梦爪迹。记月射华灯，香递茵席，行厨共约花间食。有几日欢聚，几番吟啸，鞭丝衣影又客驿。一身倏南北。悲恻，乱愁积。叹岁月侵寻，消息岑寂。绵绵不尽隋何极。想引烛行酒，倚楼吹笛。如今羁旅，更阵阵，雨夜滴。"}