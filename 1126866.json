{"id":"1126866","title":"寄清新二禅师颂","dynasty":"宋","author":"黄庭坚","text":"石公来斲鼻端尘，无手人来斧凿亲。白牯狸奴心即佛，铜睛虎眼主中宾。自携瓶去沽村酒，幻著衫来作主人。万里相看如对面，死心寮里有清新。死心寮里有清新，把断黄河塞要津。一段风涛惊彻底，个中无我尔无人。梦惊蛇咬慞惶走，痛学寻医□有神。此是如来正法藏，觉来床上笑番身。"}