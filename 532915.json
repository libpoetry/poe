{"id":"532915","title":"为邵长孺寿戚将军","dynasty":"明","author":"黎民表","text":"将军昔佩金虎符，洗涤闽浙清寰区。上书不肯羁南越，抚剑直欲鸣伊吾。庙堂宵衣思颇牧，诏移内地卫神都。蓟门坐镇今几载，能使沙场成陆海。投箠朝澄玄菟波，衔枚夜夺乌孙垒。旌旂整暇号令严，士马欢腾气逾倍。椎牛酾酒日从容，翠釜黄封下九重。边庭数米知军实，幕府程书上国功。将兵不独如王剪，好士兼闻似孔融。只今行年才五十，冰雪肌肤发如漆。喜气遥从海上来，明星炯向营前出。仙籍青华纪算多，功名麟阁图形毕。颇闻戏下盛才良，借箸今谁是子房。腐儒不识征西府，留滞空愧尚书郎。愿徯函谷封泥后，剑履重看入未央。"}