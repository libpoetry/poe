{"id":"468148","title":"满江红  壬午岁暮感怀寄杨建科","dynasty":"当代","author":"魏新河","text":"十八年前，曾共汝、同听鹧鸪。豪情似、大旗飞动，要把龙屠。一袭戎衣生入塞，满天冰雪出无车。至如今抱剑客长安，非易居。天下有，真丈夫。衣冠者，异狂吾。到乐游原上，去望江湖。世上儿嗤原宪辈，军中我类仲宣徒。对长天大野想当时，刘寄奴。灞上风号，吹尽了、茫茫万古。青史上、频迁九鼎，岂非天数。汉室能容韩信走，神州自有廉颇戍。似太仓一粟竟何能，吾和汝。曹刘辈，休自许。英雄事，关黎庶。枉寒鸡叫罢，匹夫狂舞。一曲不凡桓子野，大牛可杀王夷甫。道东山也不为苍生，渠无语。"}