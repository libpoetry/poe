{"id":"1078127","title":"自鹅城乘舟至河源风雨日作江流湍激以寸步进感叹有作","dynasty":"宋","author":"李纲","text":"榜舟溯回溪，夏潦适川涨。惊湍激怒澜，怪石立异状。篙师巧为计，巨细施石上。噪呼集众力，进寸退寻丈。峥嵘三数峰，竟日不离望。乃知势不便，智力未足仗。我行极江海，幸免鱼腹葬。书生妙言辞，过谓神所相。及兹困沟渎，更觉水石壮。翻思泛沧溟，千里才一饷。岂惟小中州，端欲簉昆阆。斯游不可忘，临风默惆怅。"}