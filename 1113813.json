{"id":"1113813","title":"向丞厅旧有小轩榜曰日哦庳隘不爽近彻墙向南植竹数竿改曰分翠与僚友邑之贤彦日游其间且索鄙句因赋二诗呈诸友","dynasty":"宋","author":"李光","text":"旋植修篁一径深，萧然便可涤尘襟。碧移湘浦千梢净，清借淇园十亩阴。晓槛秋声风撼玉，空庭寒影月筛金。造门赖有山阴客，酒熟时来伴醉吟。先生活计未全贫，一径筼筜碧玉新。野趣近依陶令宅，幽姿深隔庾公尘。独馀世外冰霜操，不逐人间草木春。吏隐何妨成小筑，风流重见竹林人。"}