{"id":"699124","title":"无题和徐茂吴司理","dynasty":"明","author":"徐熥","text":"绣阁重重锁翠娥，春风帘幕度微波。红牙一拍芳心乱，肠断江南子夜歌。年少谁家傅粉郎，舞裙歌扇断人肠。当筵一道微风起，吹出罗衣贾女香。独离幽阁影随身，红拂杨家是丽人。自有绕梁声宛转，不愁罗袜步生尘。劈开金锁出重门，学得文君半夜奔。但爱风流人似玉，不知年少是梨园。含羞含态步迟迟，南北峰头月落时。此处留侬侬已住，从今莫唱恼侬词。金缕歌成恨几重，看君乐府演临邛。场中多少怜香意，今夜欢娱尽属侬。响遏行云是此声，况看人似玉壶清。蛾眉不惜从君死，只为当时一笑情。生前憔悴死含冤，半臂犹看带血痕。我亦多情病司马，不知何处吊香魂。"}