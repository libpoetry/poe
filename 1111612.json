{"id":"1111612","title":"荷花四绝 露","dynasty":"宋","author":"吴龙翰","text":"一机蜀锦著纱笼，不放纤尘到水宫。但觉晓寒金掌重，仙人危立白云中。醉脸潮红娇欲眠，玉幢移影盖婵娟。一奁晴色开明镜，暖熨金炉起碧烟。飒飒凉生水国秋，可怜无计解花愁。飘然一叶随流水，付与真人驾作舟。寒声敲破玉琳琅，绾断鸳鸯双梦长。几斛明珠收不起，巧粘翡翠络红妆。"}