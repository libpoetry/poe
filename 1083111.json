{"id":"1083111","title":"睢阳谒双庙","dynasty":"宋","author":"朱松","text":"幽陵胡羯残中原，列城束手天子奔。天留巨孽毒梁宋，贼垒环堞如云屯。凶波滔天不可遏，塞以束薪何足论。力凭孤墉阻其怒，不尔荐食无黎元。堂堂许张勇且仁，指挥羸卒气愈振。上书行在论贼势，想见愤色吞妖氛。人间贫残容力避，只有一死由来均。二公就此得处所，至今日月名争新。遗祠突兀岸清洛，英气凛冽横穹旻。尚闻馀荫福兹土，天假威柄酬忠勤。布衣尚悬千古泪，肉食宜鉴当年因。焚香再拜三叹息，九原可作从斯人。"}