{"id":"790291","title":"石庄晤施汉章少府别后寄赠","dynasty":"清","author":"张廷寿","text":"清晨动征铎，初日蔽林坰。高树郁苍荫，幽泉流古馨。飞尘属广路，冠盖何亭亭。玉骢夹杨柳，振缨谒华庭。欢言既倾洽，逸气浮沧溟。玉堂满虚籁，石壁纷遗经。主人敬爱客，清尊陈绿醽。避席请择言，油然谢酩酊。暮色下荒野，帘幕摇风铃。临轩玩夕景，白日忽已暝。泛泛水中鸥，皎皎原上萤。人生不自立，愧此七尺形。天地变朝暮，聚散如浮萍。归卧故山春，含情淡月棂。"}