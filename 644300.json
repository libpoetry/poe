{"id":"644300","title":"焦山寺鉴师临江轩","dynasty":"明","author":"释宗泐","text":"一峰如钜石，屹立江水中。宝刹蔚崇构，势与山争雄。若人于此住，超然尘外踪。开轩当水面，下瞰冯夷宫。鱼龙近几席，波涛荡襟胸。有时天宇净，倒影清若空。燕坐观众有，起灭殊无穷。一念寂不动，㗳焉心境融。焦先邈千载，遗丹射林红。浩歌倚阑夕，明月生海东。"}