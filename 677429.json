{"id":"677429","title":"王母歌寿句曲王生母夫人","dynasty":"明","author":"胡直","text":"吾闻昔日西王母，鞭鸾宴罢瑶池侣。萼绿双成夹宝幡，人间天上恣游处。尔来八万六千春，二见桑田复为卤。鍊丹曾度魏夫人，阅世应同皇太姥。前年犹餐钟山玉，去年移家华阳曲。华阳群仙争献寿，大茅起舞小茅续。高堂鹤发云作裳，芳筵沆瀣羞鹔鹄。吁嗟母兮不羡箫歌拥芳筵，还见珠树胜当年。珠树花开艳五色，长与蟠桃共荐璇台侧。"}