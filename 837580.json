{"id":"837580","title":"绛都春·和梦窗","dynasty":"清末民国初","author":"李岳瑞","text":"钗梁旧燕。怅尘满镜台，奁衣慵换。笛里暮愁，琴里秋心春痕短。高楼明月吹箫伴。隔瀛海、仙山天远。乱莺啼后，碧苔院宇，履綦谁见。江馆。萧萧夜雨暮云外，尚把鸾音凝盼。骑省费词，元相悲怀谁深浅。朱颜省识春风面。倩谁写、真真行看。芳魂纵使招来，怕随梦散。"}