{"id":"261116","title":"中秋对月·去年中秋客神京","dynasty":"金朝","author":"萧贡","text":"去年中秋客神京，露坐举杯邀月明。今年还对去年月，北风黄草辽西城。年年月色长清好，只有悲秋人易老。儿童不解忆长安，歌舞团圞绕翁媪。人生宦游真可怜，不知何处度明年。预愁老罢废诗酒，负此冰玉秋婵娟。我生万事随缘耳，居自无忧行亦喜。君不见杜子闺中只独看，鄜州寂寞千山里。"}