{"id":"482824","title":"高陵篇（并序）","dynasty":"明","author":"卢熊","text":"炎精昔衰谢，海内皆鼎沸。董卓乱天常，曹瞒据神器。皇图竟沦没，昭烈尚颠沛。大野龙蛇斗，强弱共吞噬。有吴起江东，父子迹相继。破虏既忠壮，讨逆亦猛锐。发愤兴王业，指顾定吴会。句章破妖党，长沙掳勇鸷。灵威慑遐迩，义声薄中外。叱咤宛颍平，驰骋风霆厉。园陵赖修塞，山越销氛沴。徇国誓捐躯，赍恨悲早世。四叶垂鸿烈，三方开鼎峙。庙号极尊崇，功德褒显谥。□□□□□，补益见明智。当年奉烝尝，同穴祔幽竁。后代得贤令，洒扫给奴隶。斯文传至今，读者为歔欷。讵知岁月久，椎剽堕奸计。铭传赤乌字，镜括苍螭鼻。瑰珍付豪敚，遗甓留款识。或云金龙船，光怪发灵掞。云旗纷㫃蹇，鬼物啸阴晦。登陟增感伤，宰木亦斩刈。骊山锢三泉，徒为身后累。俯仰千载余，英雄凛生气。伊谁任封殖，激劝由长吏。陈诗系风教，拭目睹高谊。魂兮或可招，欲效楚人㱔。"}