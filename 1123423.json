{"id":"1123423","title":"拜扫易斋先生墓","dynasty":"宋","author":"赵孟坚","text":"行乐今非少壮时，一樽聊以酹吾师。只鸡岂敢方前辈，下马犹能慰所思。原上松杉新种植，望中桃李半披离。归途剧饮赓新句，颠倒纶巾不自持。只鸡斗酒礼虽微，苦雨终风志不移。卧病已辜寒食约，践盟犹及小春时。老怀伤感浑如旧，同舍追陪尚可期。少憩东湖勿匆遽，片云来往正催诗。"}