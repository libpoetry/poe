{"id":"1082910","title":"醉中食鲙歌","dynasty":"宋","author":"欧阳澈","text":"君不见秋风未发鲈正肥，张翰思归心欲飞。又不见田文有客歌弹铗，为叹无鱼声激烈。水晶细鲙落金盘，须信江南味中绝。山谷曾名醒酒冰，一箸未尝延俗客。助盘橙橘荐甘酸，入口琼瑶碎牙颊。扶起嵇康颓玉山，涤破乐天醉吟魄。烹龙炮凤未云珍，策勋终是愧霜鳞。江湖散人兴不浅，为羡此品常垂纶。有时举竿获锦鲤，玉屑花中拚烂醉。笑他大嚼市廛流，浪说屠门能快意。灵运池中蓄颇多，扬鬐鼓鬣戏清波。知我平生嗜此癖，霜刀细缕红玉搓。典衣沽酒试轰饮，缬纹入面春风和。男儿大抵皆忼慨，功名未必常蹉跎。醉来击剑歌白雪，閒愁万斛俱消磨。杯盘虽冷落，风月输吟哦。逸气射斗牛，无人识太阿。俗态翻云仍覆雨，世情炙手扰张罗。丈夫富贵当自致，耻傍权门效女萝。雄图自许羞俯仰，请看毫端食鲙歌。"}