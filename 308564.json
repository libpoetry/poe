{"id":"308564","title":"石州慢·乙丑岁阑，花市盛常年，亦吾粤所独也","dynasty":"清代","author":"陈洵","text":"辛苦年涯，江渡又春，仍念羁泊。东君努力韶华，早客芳心谁托。流尘自转，暗换几处帘栊，东风不语微波觉。老去愿春迟，看斜阳天角。寥廓。数声归雁，凄断南烽，瘴云还阁。北望销魂，犹是花前离索。争知此地，占了多少秾华，新愁先满余村落。开岁两相思，有一般梅萼。"}