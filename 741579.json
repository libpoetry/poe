{"id":"741579","title":"为王琴德题泖湖渔舍图即送旋里","dynasty":"清","author":"姚鼐","text":"王郎昔居泖湖里，出户观渔并湖水。王郎今作《渔舍图》，纸上芦菰北风起。芦花菰叶风萧萧，烟深不见垂虹桥。水泽朝飞洞庭雨，亭皋暮落吴江潮。江上渔村带寒巘，缓刺轻舟向平远。波静鸣榔月上迟，日斜挂席风吹晚。晓来网得淞江鲈，尊有清酒饭炊菰。芦帘纸阁夜飒飒，风雨坐伴青镫孤。就中隐约画师意，苍茫一叶湖山次。颇似蒲帆别岸初，回头恰见湖中寺。只此丹青貌故山，拂衣归思向云间。秋风夜火松陵驿，唯有渔人认客还。"}