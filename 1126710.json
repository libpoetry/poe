{"id":"1126710","title":"代王维谨挽李察院二首","dynasty":"宋","author":"黄干","text":"关洛萧条南渡日，龟山往事属龙津。过庭诗礼传宗旨，盖世功名付后人。风宪只身中与外，清忠壮节晚如新。崇兰香歇玉刚折，定与天皇作侍臣。牛角短歌头半白，龙门峻级眼常青。一官多是春风力，千里俄惊秋泪零。坐想德容今寂寞，梦回耳语尚丁宁。夜台虽闭公长在，有子能存旧典刑。"}