{"id":"989868","title":"水龙吟 其二 送戴郎中漕荆襄","dynasty":"宋","author":"曹勋","text":"晓云阁雨。疏梅缀玉，麈尾闻谈吐。精忠许国，才华摛锦，尘劳释去。六印雄图，百川明辩，苏张谁数。有奇谋欲下，阴山族帐，惟英卫、可接武。想见临戎丰度。慨然定、中原疆土。果惊一坐，折冲遐裔，嘉言循古。安抚疲民，静摧骄虏，无烦旗鼓。看功成、入辅中兴，永佐乾坤主。"}