{"id":"1093219","title":"海南思南豅正花欲过赵阁亦倦","dynasty":"宋","author":"韩淲","text":"春游花时海棠醉，夹道排空转佳丽。燕支丰颊娇未醒，翡翠轻鬟愁欲坠。牡丹风里晚烟明，蔷薇露边初日媚。山豅深静自成家，池阁幽闲谁近市。是中人物多情致，剩拟芳寻为出计。路尘独怯过城阇，远水孤舟那得至。芳菲易歇兴终阑，识赏难同吟且寄。蹊间桃李岂无言，草木何知吾亦戏。"}