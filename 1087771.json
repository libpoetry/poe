{"id":"1087771","title":"丁丑冬在温陵陪敦宗李丈与一二道人同和东坡惠州梅花诗皆一再往反昨日见梅追省前事忽忽五年旧诗不复可记忆再和一篇呈诸友兄一笑同赋","dynasty":"宋","author":"朱熹","text":"江梅欲破江南村，无人解与招芳魂。朔云为断蜂蝶信，冻雨一洗烟尘昏。天怜绝艳世无匹，故遣寂寞依山园。自欣羌笛娱夜永，未要邹律回春温。连娟窥水堕残月，的砾泣露晞晨暾。海山清游记玉面，衰病此日空柴门。相逢不敢话畴昔，能赋岂必皆成言。雕镌肝肾竟何益，况复制酒哦空樽。"}