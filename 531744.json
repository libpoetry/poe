{"id":"531744","title":"秋日登万岁山不果至琼华岛辽后妆楼而返与张廖二子同赋分韵得登万二字 其二","dynasty":"明","author":"黄佐","text":"青梧飘素秋，烟霜变昏旦。所忻天地肃，适意山水玩。眇默循玉阙，威迟度金涧。长虹浮大川，积翠亘天半。瑶甍拂台斗，绮窗瞰云汉。丹梯指遐坂，黄图入英眄。凤京环百二，鹏霄翻九万。风起云嵯峨，日耀树淩乱。昔闻青娥妆，今见碧草蔓。采莲无缓歌，握兰白遗叹。淋池翔王凫，芳洲宿朱雁。蹇予及朋好，羡尔游波间。谑浪金门隐，凄其广陵散。扣阍讵有遇，褰裳庶无闷。缅怀岩桂业，徘徊岁将晏。"}