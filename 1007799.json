{"id":"1007799","title":"木兰花慢 其一 冰","dynasty":"宋","author":"蒋捷","text":"傍池阑倚遍，问山影、是谁偷。但鹭敛琼丝，鸳藏绣羽，碍浴妨浮。寒流。暗冲片响，似犀椎、带月静敲秋。因念凉荷院宇，粉丸曾泛金瓯。妆楼。晓涩翠罂油。倦鬓理还休。更有何意绪，怜他半夜，瓶破梅愁。红裯。泪乾万点。待穿来、寄与薄情收。只恐东风未转，误人日望归舟。"}