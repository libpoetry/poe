{"id":"693142","title":"和吴匏庵姚氏园池四绝","dynasty":"明","author":"沈周","text":"宫庶才名天下知，旧题留在此园池。墨痕蠹尽重翻稿，二十年来似梦时。蚤起治园晚始归，黄昏蝙蝠满堂飞。人家夜例开门睡，甚矣先生并去扉。雨后春池漫石矶，樱桃梅子两争肥。东风试暖诸生假，间就沧浪浣旧衣。小小园池尽自清，不曾誇大命新名。看花看竹多佳客，竹与追陪花送迎。"}