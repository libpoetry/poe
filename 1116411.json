{"id":"1116411","title":"次韵刍父上巳日同游朱园四首","dynasty":"宋","author":"苏泂","text":"朱园好在竹平安，地主相携到不难。记取今年修禊日，三人于此向风湍。野水青山非昔祠，奠觞那复计醇醨。抛梁有咏谁其续，除却灵均世不知。饮散墦间祭肉残，林深终日闭幽兰。重来野客朱邢我，坐久摩挲马柱看。柳长沙白草离离，万物东南渐絜齐。自折桃花玩春水，人生修短总成泥。"}