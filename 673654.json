{"id":"673654","title":"送杨士伟佶充贡赴南畿秋闱","dynasty":"明","author":"李廷美","text":"君年十五二十时，雄词健笔人共推。功名失意等閒过，不随曲学争奔驰。春风吹起冲霄翼，承恩赐对金銮掖。纵横礼乐三千言，铺张王道皆忠赤。客窗会我正忘情，书来又向金陵行。一尊绿酒沙头别，满路青云足下生。金陵太学人如蚁，试问如君能有几。大手须呈五凤楼，强弓拟发穿杨技。扩斋夫子是吾师，别后蹉跎复岁馀。相逢为问平安否，莫咎疏慵少寄书。"}