{"id":"808935","title":"过紫云庵看梅","dynasty":"清","author":"郑珍","text":"云南梅花不值钱，成林乃在紫云庵。暮到滇城朝即深，美人在林真不谙。当关一枝兀放入，鹊不及报呼之三。簪斜鬟坠尽惊起，乍见情疏如有惭。同是粗服乱头性，气味一亲神已酣。兴浓不觉对花叹，我本无事须来南。止为君等挂人意，不一粗省心不甘。句留计止十日事，看山愿了回归骖。路长人老那再到，便此舍去情何堪。明须更谒老梅祖，愁心先过黑龙潭。"}