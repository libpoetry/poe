{"id":"277567","title":"疏影·冰绡弄月","dynasty":"现代","author":"沈泽棠","text":"冰绡弄月。正嫩寒小院，上灯时节。半亩苔痕，望里空濛，竹外乍明还灭。沈沈鹤梦东风峭，应暗妒、水孤云阔。笑巡檐，有客寻来，误步几回芳屧。犹念铜瓶供处，晚炉熏乍爇，疏影清绝。瘦骨谁描，冷萼无香，依约藓枝难折。蕉窗纸帐来无迹，漾半面、倩魂初结。渐夜深，移过栏干，碎卧一庭残雪。"}