{"id":"491546","title":"冬日闻百舌","dynasty":"明","author":"刘崧","text":"臈月二日冻雨晴，百舌飞来庭树鸣。鸣声不已自唱和，一出飞时人尽惊。我怜此鸟在林谷，羽族之中能晦明。常年畏寒音语滞，思之不见疑化生。青门云屯春正远，何得先至江南城。由来气类兆微物，无乃阳动潜满盈。南园桃李花乱发，北岸垂杨青载萌。苦无坚冰与积雪，厉气方此疵穷氓。书生怪此坐叹息，安得挟弹驱不平。圣王在上律吕协，燮理况有皋夔英。凤凰千仞览德下，雍喈或继箫韶声，肯使凡鸟漫纵横。"}