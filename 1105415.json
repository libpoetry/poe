{"id":"1105415","title":"梅花十绝","dynasty":"宋","author":"方岳","text":"尽道春风有等差，从前谩语待诗家。今年雪屋亲曾见，的当南枝先著花。日日寻梅未肯春，几番和月倚吟身。一枝斜入丛篁里，人不见渠渠见人。自有诗来几许诗，玉堂吹彻又茅茨。阿谁不爱梅花句，未省梅花爱阿谁。是处溪桥浅带流，山中别有一深幽。规模略比林君复，开上风烟顶?头。自插斜枝垫角巾，诗狂又有老精神。黄昏酒醒欲归去，月出山来唤住人。老树生苔冻欲枯，山村雪意晚模糊。一梢横打竹边过，造化工成水墨图。逋仙解道影南斜，二百年来蔑以加。别有脱胎诗一句，自从梅后更无花。三分香有七分清，月冷霜寒太瘦生。山泽之儒君识否，乐天姓氏谪仙名。有梅无雪不精神，有雪无诗俗了人。薄暮诗成天又雪，与梅并作十分春。竹缘货殖比封君，松爱微官不避秦。至竟羞与哙等伍，岁寒谁障庾公尘。"}