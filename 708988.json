{"id":"708988","title":"摸鱼儿  吴园次招集米山堂","dynasty":"明末清初","author":"曹溶","text":"展瑶笺、近寻稽阮，开襟长倚疏竹。乾坤落落存芒屦，自信了无拘束。春不足。最可惜芙蓉，千点埋浓绿。游踪待续。看簟卷微波，堂深瘦影，清语漱寒玉。高歌后，糟底梨花正熟。更阑四照银烛，红尘旧梦浮云散，少壮去如飞镞。闲是福。莫唤起龟年，重唱开元曲。新愁几斛。只买断婵娟，携多凿落，相约卧空谷。"}