{"id":"968252","title":"风流子 其一 赣上饮归用美成韵","dynasty":"宋","author":"赵必?","text":"旧梦忆钱塘。笙歌里、几度醉斜阳。曾载月一篷，眠杨柳岸，买春深巷，过杏花墙。肠恼断，香鬟盘凤髻，樱口啭莺簧。钗玉分轻，梦孤宵枕，歌纨蠹久，愁对春觞。司空曾见惯，相逢处，还又联步西厢。底用十分迷殢，翠阵红行。记鸳荚题情，离怀如诉，鲛绡粉湿、别泪犹香。年少抛人易去，苦也相妨。"}