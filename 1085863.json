{"id":"1085863","title":"王抚干赠苏黄真迹酬以建茶","dynasty":"宋","author":"王十朋","text":"苏黄文章外，翰墨亦莫加。苏得鲁公法，黄自成一家。肥无尘俗点，瘦或风雨斜。可爱如其人，敬之无迩遐。真迹落人间，蔀屋生光华。我无一字藏，天遣来三巴。吾宗东州秀，文翰俱可嘉。袖中出至宝，双眸洗昏花。归橐今不贫，持往东南誇。何以报嘉贶，龙团建溪芽。"}