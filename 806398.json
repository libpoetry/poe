{"id":"806398","title":"齐天乐五十首 其三十八","dynasty":"清","author":"端木埰","text":"一从雅豳陈民事，天工也垂星彩。稼始牵牛，衣成织女，光照银河两界。秋新候改，正嘉谷初登，授衣将届。春耗秋梭，岁功于此隐交代。神灵焉有配偶，藉唐宫夜语，诬蔑真宰。附会星期，描抚月夕，比作人间欢爱。机窗泪洒，又十万天钱，要偿婚债。绮语文人，忏除休更待。"}