{"id":"1016417","title":"和陶彭泽咏二疏","dynasty":"宋","author":"释宝昙","text":"人生天地间，宾鸿自来去。岁晚洲渚空，稻粱适归趣。秋风在羽翮，吾宁且高举。老倒商山翁，为人作师傅。二疏于此时，都人壮归路。登车一慷慨，堕甑谁复顾。黄金寿故人，不为乡曲誉。明朝间其馀，曲糵最先务。径醉无缺供，馀欢话情愫。贤愚贵通达，父子无悔悟。先人有弊庐，衣食不足虑。此道今寂寥，寄声谢朝著。"}