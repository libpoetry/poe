{"id":"1041061","title":"同客饮涪州薛使君佚老亭","dynasty":"宋","author":"刘敞","text":"百尺井底泉，激轮乍飞流。潺湲入庭户，宛转如奔虬。主人三署郎，持节西南州。弃之卧故里，富贵安足留。却埽长闭门，赢馀非所求。客来坐林下，樽酒相献酬。未尝语朝市，馀事良悠悠。乃知独往意，不必山林幽。衣冠多隽才，继踵公与侯。谁能悬其车，五十未白头。嗟嗟贤大夫，此风可镇浮。为问三辅间，何如马少游。"}