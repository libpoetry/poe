{"id":"1139481","title":"武冈向权叔家有陈魏祠堂合祀简斋鹤山惟两公世异事殊实难牵合诸公既极推引复徵予言","dynasty":"宋末元初","author":"陈杰","text":"简斋以诗冠两都，鹤山以文擅江东。兹溪僻在万山底，辽绝安能来两公。或撞天关忤九虎，或走穷海随六龙。畏途迂车一笑粲，远谪信杖双音跫。谁其主者林下叟，又谁嗣之大雅翁。诗题田家足浑朴，帖送石刻何舂容。百年向氏两奇遇，千载江山真发矇。到今窗户有佳色，尚想林壑生清风。恭惟人物一代几，伊洛既竭岷峨空。艰虞各行天下半，名数况复参枢崇。高吟大册照寰宇，如此过化良亦匆。泥上指爪东西鸿，精神如水行地中。偶然流落亦安计，牵合推引惊盲聋。二公德业吾岂敢，浅陋最识诗文工。平生此两大家数，秤较力量能无同。创闻合祀适有契，一瓣聊借歌词通。"}