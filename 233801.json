{"id":"233801","title":"斑石枕联句","dynasty":"宋代","author":"黄庶","text":"斸得西山骨，磨砻露斑驳。凝结一何怪，形模万难学。直疑彩云根，又讶紫珉璞。中瘦皱蛟腹，外文灼龟壳。冷剖清泉肝，{左禾右总}搘老鳌脚。坚方君子性，清纯圣人朴。有气当补天，无霞应并瑴。定渍盘古苔，想漏神农药。堪作梦寐宝，尤是炎蒸托。眠月病头愈，横风酲肺濯。珊瑚侈可唾，陶甄脆堪扑。夜深魇鬼惊，昼冷诗魔愕。首惬无俗梦，心清去烦恶。蕲簟方敢友，蜀筇良可攫。何必檄愈风，何必文驱瘧。质任儿女嗤，顽宜僮仆谑。枕流固迂诞，籍糟徒落魄。润生审将雨，辉发疑有珏。髑髅庄生狂，虎魄宋武薄。欲鑱中郎铭，文章体犹弱。欲秘淮南书，神仙志非乐。我疑混沌矿，谁与砻窍凿。可作甘寝舆，华胥诣冥寞。子道足施为，我拙困婴缚。已谋其巾履，行当老蒿藿。子其乞我归，终焉卧云壑。嗜好我已癖，须求子虽悫。毡旧王固惜，瓢陋颜不博。异时一经子，便当千金橐。客退独摩拂，卧送山月落。"}