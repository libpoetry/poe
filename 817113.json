{"id":"817113","title":"周自庵师七十生辰，献诗四首，次陶心云韵","dynasty":"清","author":"缪祐孙","text":"尚述兰台令史班，功跻大漠勒铭还。书徵楚体应称浦，诗识齐嶩亦号山。馆阁风流前辈盛，林泉著作此身閒。服膺汉圣非今始，傥许财成等铸颜。卅载恒依日月光，投簪早向读书堂。人传张傅能先退，世有于公定克昌。朴学浮溪亲授受，名篇柏枧示周行。曾于侍坐披文籥，恍陟金墀闯玉箱。如玉休教说彼汾，超然神马与尻轮。进推李杜文章伯，退养夔龙强健身。硕望只今崇大老，和光是处见天真。更饶纪载传千古，掌故从来赖旧臣。坐到春风礼数轻，著书病后似虞卿。南衡宜畀邺侯隐，东海咸钦玉局名。愿厕书帷窥锦轴，已知门弟广簪缨。从兹炳烛光阴永，会受丁桓稽古荣。"}