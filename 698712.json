{"id":"698712","title":"临江仙 贵州东坡书院，次林见素，戊寅年作","dynasty":"明","author":"夏言","text":"百尺清泉声断续，半岩松竹青青。丹崖翠壁列云屏。入山行解带，扫石坐翻经。忆过西湖杨柳院，六桥载酒扬舲。天涯离恨不堪听。萍踪随处寄，尘梦几时醒。山谷老人年七十，百花潭上优游。石亭草阁枕江流。携琴随野鹤，移席傍沙鸥。东浙甘棠思邵父，角极画省名留。一瓢春酒醉林丘。神仙行陆地，何用访瀛洲。今日西风初送暑，碧梧已动秋声。高楼一望暮山明。白云飞处，迢递客愁生。目断征帆江上尽，几人遥挂归笙。天涯芳草绿波平。柴门何日，拄杖小桥横。"}