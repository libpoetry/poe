{"id":"522923","title":"平坡寺","dynasty":"明","author":"李梦阳","text":"西山万佛宇，烂若舒锦锈。平坡凭风迥，突出众山右。宫阁因岩坳，面势巧相就。百里见琉璃，截嵲戴云构。朋游探绝迹，杪秋历群岫。得此目力展，恍疑出氛囿。仰看北斗逼，俯恐东海溜。雄压香山丽，阔掩望湖秀。落木响岩牖，寒岚染衣袖。延缅古今拜，伫立悲慨凑。盛叶虑反始，危基有倾仆。千载谁复临，逆想蓬蒿茂。"}