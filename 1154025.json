{"id":"1154025","title":"宴席赋得姚美人拍筝歌","dynasty":"唐","author":"卢纶","text":"出帘仍有钿筝随，见罢翻令恨识迟。微收皓腕缠红袖，深遏朱弦低翠眉。忽然高张应繁节，玉指回旋若飞雪。凤箫韶管寂不喧，绣幕纱窗俨秋月。有时轻弄和郎歌，慢处声迟情更多。已愁红脸能佯醉，又恐朱门难再过。昭阳伴里最聪明，出到人间才长成。遥知禁曲难翻处，犹是君王说小名。"}