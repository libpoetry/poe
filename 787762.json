{"id":"787762","title":"宾于复题话雨图有“朝糊口、夕埋头”之句，效体谢之","dynasty":"清","author":"许传霈","text":"忆昔董生之慈孝兮，昌黎作歌而欷歔。昼出耕兮夜读书。嗟我生之玩愒兮，常虚掷乎居诸。历少壮而无建白兮，值世路其崎岖。愿游处以木石兮，乃饥寒之我驱。岂磷缁失其坚白兮，非前日之真吾。走四方而抱质兮，遇合悉听诸当途。得馀暇于漏夜兮，藉笔墨以自娱。扑俗尘之斗斛兮，完本性于须臾。非课功而继晷兮，聊晤对于吾徒。萱室愁夫衰白兮，寂寞对夫妻孥。何瑶章之叠下兮，忘名实之相须。敢执灯而裁答兮，谢故人之虚誉。"}