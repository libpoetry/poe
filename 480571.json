{"id":"480571","title":"学士柏","dynasty":"明","author":"李东阳","text":"我行树阴日千匝，雨叶风枝自萧飒。惟有诸生识我情，傍人不解空嘲狎。我见先生种树年，我身尚短树及肩。枝蟠江山地可缩，手斡造化天无权。琼台翠阁何森爽，院柳庭花敢争长。芘荫长留六月阴，盘回直与孤云上。材堪五凤难为用，根到九泉终不枉。零落青袍几故人，琮琤玉佩空遗响。当时院长文安公，柯亭刘井相西东。百年遗爱岂独此，此树欲比人中龙。树犹如此我何似，已愧斑白非儿童。名收榱桷有先后，寿比金石无终穷。下堂再拜想颜色，仰面正拂长髯风。"}