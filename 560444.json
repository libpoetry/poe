{"id":"560444","title":"代寿诗得韭字","dynasty":"明","author":"徐庸","text":"邵伯甘棠世稀有，侯寔雪仍继其后。一官不忝旧声华，百里今称贤父母。治民民乐去苛政，恺悌从容德弥厚。平生忠悃萃诸心，到处歌谣出于口。芳春此日遇生申，玳瑁筵开会僚友。东风吹影动炉香，南极分光照杯酒。松椿祝寿拟无算，竹帛垂名期不朽。他时黼黻上虞廷，康宁为服尧时韭。"}