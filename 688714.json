{"id":"688714","title":"纪赐十二绝 赐银牌子刻平安二字","dynasty":"明","author":"严嵩","text":"银榜颁恩重，椒觞取醉欢。新年占百福，天语赐平安。白金作像生，奇巧出新制。中有四云牌，欢睹太平字。铸就两仙人，黄金不坏身。须眉但了了，那记寿乡春。赐出银孩美，取义在宜男。感恩先祝圣，敬效华封三。貂帽频沾赐，今番新制奇。传宣宵入直，戴月出宫墀。鲜华新制锦，软煖厚铺绵。长跪谢宸渥，造膝玉阶前。宝坻产嘉鱼，纤纤白似银。贡来供玉食，何意得尝珍。直舍灯明里，还摛应制文。宵寒霜漏永，赖此助微醺。入手霜螫美，言从海市来。甘香分御瓮，约客共春杯。青果来闽峤，分珍出御函。谁知辛苦后，滋味有馀甘。绘綵双灯烂，分辉自御筵。玉堂留盛事，何异赐金莲。帝宫催夕召，萧瑟雨声来。诏传青笠戴，赐酒殿中回。"}