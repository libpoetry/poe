{"id":"1120984","title":"破虏凯歌六首","dynasty":"宋","author":"周麟之","text":"夜半江风金鼓声，拔营初起石头城。虏情不料诸军渡，一战淮西唾手平。莫怕南来生女真，皂幡罽马漫如云。黄头碧眼惊相语，切勿前逢八字军。山川千里战尘清，不负当初齧指盟。从此胡儿敢欺我，江淮草木已知名。将军羽扇自临戎，帐下健儿争立功。铁马莫来淮上牧，汉家旗纛半天红。江花閒队晓霏开，争看官军打贼回。十万羌胡今已破，不烦天子六飞来。捷书日日到甘泉，使者联翩出劳旋。将士欢呼拜君赐，雕衔宝带鹄袍鲜。"}