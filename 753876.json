{"id":"753876","title":"修身尽伦歌示诸娣侄","dynasty":"清","author":"宋景卫","text":"立天之道阴与阳，立地之道柔与刚。立人之道仁与义，人参天地维纲常。曰人自是兼男女，女岂非人甘自阻。宁惟男子希圣贤，贤媛圣女有徒侣。五官同具官则思，五常同秉常独知。三从应亦惇三物，四德由来张四维。从父从夫及从子，谓从大道莫背此。从兹不辱理无违，步趋德行艺而已。功在宜家德润身，言关名教谨笑颦。容貌端庄非艳丽，礼义廉耻当遵循。正用其情是率性，善养其气是立命。恶欲更有甚死生，偷强祇因殊肆敬。人心道心辨危微，克念罔念分是非。精思弗夺立其大，良知用致审其几。守身慎独惟求是，彼君子女釐女士。无愧于影无愧衾，庶免小人同受誓。太上立德次言功，不朽当共男子同。莫云女子无所事，德功言在人伦中。夫主如君原不异，男忠女节曷有二。系缨结帨心齐坚，处变安常身等致。爱媳爱女等爱儿，义方尤赖母兼师。前遗旁出并抱嗣，一视同仁方尽慈。母邪父邪孝姑舅，嫂妇诸姑信朋友。同堂娣姒女弟兄，妾婢视臣如足手。为女为媳为母妻，平生阅历涂毋迷。自欺自画皆暴弃，徽音在昔宜思齐。穷通寿夭任彼遇，特立毋随流俗误。内则中馈事女红，不愿乎外行我素。虽然苦乐由它人，乐可自寻苦勿瞋。天爵良贵何曾贱，日新富有何忧贫。人生百年那能久，外物奉身竟何有。自来列女至今存，德立名垂真不朽。具备功言洵美才，才华根本德生来。有节无才便是德，有才无德诚堪哀。德为主也才为辅，允矣能文亦能武。貌非所重随赋形，崇德践形须法古。以书相证克俭勤，何妨识字能诗文。《国风》半属妇人作，传经续史章令闻。诗文阐理鄙雕琢，作字甚敬即是学。德发为才著德容，超出庸凡回卓荦。世羡女佛与女仙，姑尼孰个知真诠。空障净尘惟遏欲，入道岂必谈元禅。圣人不过人伦至，察于人伦大贤示。五官尽职备五常，三才参赞体易始。巽为风兮长女乎，兑为泽兮少女呼。离明中女乾坤照，女亦宜为君子儒。是人岂肯居人后，出见纷华遂尔谬。奉盈一覆水难收，尚其无愧于屋漏。无形之刑每在怀，斯人斯可谓之佳。善信充实乃为美，西方美人庶得侪。慎终保始起迄止，制外养中表符里。防微处处铭盘盂，避嫌刻刻严瓜李。嗟予未嫁称未亡，靡它靡慝师共姜。节大饿小伊川训，广平铁石为心肠。若夫所处无不幸，端宜中正而主静。蒙以养之自幼婴，少成习惯时加省。女子须教本考亭，明白《论语》及《孝经》。推之《女戒》并《家范》，定性好学先人型。夜气凛凛旦昼梏，几希人禽恒勉勖。诸艰历试久炼金，纤尘难染无瑕玉。贞以得一清宁侔，闲邪敬直女德修。仁可成而义可守，天合刚而地合柔。主一无适圣贤志，天地之道物不贰。日月有光崇效天，山川有恒卑法地。"}