{"id":"1061045","title":"次韵谢公定时夏均父招诸客泛舟游百花洲","dynasty":"宋","author":"饶节","text":"好事屡载酒，扁舟每乘兴。况当秋气清，开我心若镜。风漪蹙寒绿，日干下脩影。却从苍翠中，羡彼各飞泳。翱翔数仞翼，白小一寸命。微物有至乐，此理须自领。君侯静无哗，敢以一言请。人生百年尔，飞电作光景。试看楹间悬，俯仰岁月永。堂堂寇莱公，祀事荐时饼。吾徒岂不老，啖蔗入佳境。况兹诗酒习，已自破清净。聊须明月来，褰裳踏归艇。"}