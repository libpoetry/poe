{"id":"1224818","title":"次韵许左丞从车驾游承天护圣寺是日由参政升左丞","dynasty":"元","author":"陈旅","text":"银瓮呈山麓，銮舆际水乡。离宫疑馺娑，行殿仿飞翔。细浪鱼鳞袭，轻飙鹢首骧。扶桑明远岸，析木度高樯。屏翳时清跸，丰隆夙启行。卫兵环越棘，舞女蹋吴航。渐觉仙楼近，微闻梵铎扬。石坛登案衍，琼佩杂璆锵。夕渚休兰棹，春壶泻桂浆。伊蒲颁内供，薝卜散林香。罢宴蜺旌动，开帆兽锦张。弄田低碧树，驰道出金塘。畿甸严车辅，臣邻重室厢。方欣麟在棷，复喜凤鸣阳。圣主需贤急，嘉猷赖弼良。从容承顾问，舄奕拜恩光。文采堪华国，芳菲正满堂。协忠成泰治，流泽遍遐荒。援古言应切，匡时虑更长。谁哉疲土木，况乃象为廊。"}