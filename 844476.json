{"id":"844476","title":"虞美人","dynasty":"清末民国初","author":"冒广生","text":"石碑衔口浑难语。心事愁千缕。众中空有意相怜。祗是前头鹦鹉费周旋。恩深容易翻成怨。生小痴憨惯。几时谣诼起蛾眉。剩有一双约指未还伊。窗前新植梧桐绿。么凤声相续。佳期的的约和谐。记取夜深花径悄兜鞋。昵郎诉说生平恨。飞絮踪无定。匆匆临别可人怜。忘却玉钗溜在枕函边。情缘两载分明记。欢笑真无几。梨花细雨海棠风。别有一般怀抱泣渠侬。天涯我亦心如结。没计迎桃叶。长年盼望到星期。可惜騃牛痴女又分离。吴舲抵死催归去。忽漫添离绪。再来绿叶怕成阴。孤负旃檀朝夕费深心。残镫客榜惊风雨。和梦长宵煮。龙游千折向江流。都恐量来不及个人愁。"}