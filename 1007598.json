{"id":"1007598","title":"酒边写兴别陈石泉","dynasty":"宋","author":"董嗣杲","text":"强求斗升禄，三年困山城。羁栖不敢恨，眼为溪山明。上借台府宽，下遂吟啸情。束装待航归，积霖咽秋声。排忧步园径，难舍曲折清。东望气郁葱，绿槐冒飞甍。缅怀交际叹，嚬笑阳春生。求田役梦魂，投老归此耕。愿心尚渺茫，别酒那忍倾。归步故林月，寄梅坚斯盟。"}