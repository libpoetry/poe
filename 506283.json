{"id":"506283","title":"赠松阳陈希曾先生","dynasty":"明","author":"刘璟","text":"接舆叹凤德，宣尼感祥麟。狂圣虽不同，明哲俱全身。达生贵无我，和光混埃尘。斯文苟不丧，美璞终见珍。泰运属明圣，彤庭布纯仁。高冈赓鸣和，深渊跃潜鳞。子何固山泽，不念苍生屯。愿施素所蕴，骑箕补星辰。不然当大饮，莫负头上巾。不作仙与佛，不誉墓中人。坦荡宇宙间，长与元气亲。"}