{"id":"1070119","title":"同叶内翰游南峰窃观壬辰旧题诗谨次严韵","dynasty":"宋","author":"程俱","text":"道林弥天辩，妙誉倾斗南。山阴有馀赏，禹穴或已探。晚岁折筇杖，兹焉寄伽蓝。呼鹰阅神骏，对客手自谈。却顾夸夺子，心兵战方酣。当时蹇驴辈，蹴踏岂所堪。斯人不可见，荒径昔已谙。青鞋踏松月，幽灯照禅龛。尔来十五年，身世犹朝三。羁游了无蒂，飞蓬转毗岚。愧此石窟人，坚持證那含。如公世所挽，明堂要樟楠。徘徊弭玉节，聊酌需泉甘。老乃涧底松，霜枝郁毵毵。尚有蠹书癖，囊中密如蚕。中年锢泉石，此外无馀耽。从公恣幽讨，形疲意犹贪。安得五亩园，旁营二空庵。心游万物表，旷若巨海涵。恨无买山具，抚境思髯参。"}