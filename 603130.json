{"id":"603130","title":"山店早发赴虔作","dynasty":"明","author":"区大枢","text":"蒙雾隮峻坂，荆榛翳前途。仆夫疲登顿，将进还趑趄。望见东峰上，杲杲出阳乌。浓露濡野草，丹枫变霜涂。圃场无滞穗，茅屋休犁锄。村中才卧起，炊烟曳穷庐。牧人驱犊出，商歌听有馀。勋名竟何立，祇用窘微躯。颠毛愁种种，览镜泣形枯。回首望平田，耦耕愧长沮。"}