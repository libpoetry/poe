{"id":"1215537","title":"题辛庸之所藏子昂画渊明漉酒图并书归去来辞","dynasty":"元","author":"黄镇成","text":"先生归来三径荒，宅边五柳森成行。野田流水春欲莫，种秫未斸南山阳。苗稀草盛收已薄，毕岁未可供壶觞。前年彭泽才一稔，已具盏勺开糟床。乡里小儿不解事，使我掉臂归柴桑。偶然得米酿为酒，篱下又报秋花黄。呼童染指验熟否，瓮面盎盎浮云浆。秪将头上葛巾漉，下注瓦缶流泉香。科头席地竟一醉，白日啸傲登羲皇。元嘉甲子不足数，陶然醉境真吾乡。栗里先生百世士，吴兴学士遥相望。画图入妙书更美，翰墨一代传文章。辛君得之能宝藏，我亦长歌歌慨慷。"}