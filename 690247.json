{"id":"690247","title":"恭题文皇四骏图四首（录二首） 龙驹","dynasty":"明","author":"张居正","text":"天马徕，翼飞龙。蹄削玉，耳垂筒。碧月悬双颊，明星贯两瞳。文皇将士尽罴虎，复有龙驹助神武。流矢当胸战不休，汗沟血点桃花雨。坝上摧锋第一功，策勋何必减元戎。君不见虎士标形麟阁里，龙驹亦入画图中。紫骝马，金络月。朝刷燕，晡秣越。俶傥精权奇，超骧走灭没。当年万马尽腾空，就中紫骝尤最雄。战罢不知身着箭，飞来祇觉足生风。北风猎猎吹原野，长河水澌血流赭。谁言百万倒戈中，犹有弯弧射钩者。"}