{"id":"560511","title":"梅花双喜图","dynasty":"明","author":"徐庸","text":"梅花瑩白山茶红，夹叶重台开数丛。绿衣小鸟自啁唧，灵鹊双双毛羽同。羲和送日日杲杲，南国雪消春意好。人间万物遂生成，不独多情到花鸟。深闺美人娇一团，斗帐睡起愁春寒。看花听鸟感物态，罗袖不捲凭阑干。南枝欲寄征路遥，报喜不负千金宵。天孙良会亦待尔，飞去银河横作桥。"}