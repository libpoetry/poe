{"id":"1132325","title":"和别驾喜雨四绝","dynasty":"宋","author":"魏了翁","text":"四山镕日泻黄金，谁载亭皋一尺霖。息处生机无间断，划然有顷验天心。夏畦活活翠芊绵，起视微云尚黯然。底事化工浑不费，笑余何敢更贪天。尔游尔衍与天同，无处无时不感通。芸鼓渐稀铃索静，茶烟摇飏晚香中。山北山南遍插秧，天时较似去年彊。从今无事閒风月，分作屏星一半凉。"}