{"id":"359883","title":"忆旧游·记裁诗索和","dynasty":"清代","author":"黄钧宰","text":"记裁诗索和，买酒浇愁，泥倚妆台。此日华镫侧，料画屏独背，暗卜金钗。不堪旧时鸿爪，转盼已天涯。更冷冷凄凄，孤孤寂寂，没个人来。安排，断肠处，是绣被寒侵，宝鼎香埋。今夜能眠否？但痴心盼望，梦到清淮。绿窗暗移凉月，虫语咽空阶，剩愁绪无端，闲中料理消闷怀。"}