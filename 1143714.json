{"id":"1143714","title":"次韵沃祥卿见谢","dynasty":"宋末元初","author":"方一夔","text":"屡缘倦翼发虚弹，抛掷明珠不惮难。但见云烟归笔下，不知风雨做秋阑。枌乡人在依馀热，桑落春浓压早寒。时鼓梅花无谱曲，坐中惊倒董庭兰。有道论心知己少，世情开口向人难。滴愁细雨惊秋暮，照睡青灯伴夜阑。文席知君容孔暖，孤吟愧我胜郊寒。浮花浪蕊何须数，岁晚归来看石兰。"}