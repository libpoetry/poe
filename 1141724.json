{"id":"1141724","title":"沁园春 送李同知之官邺都","dynasty":"宋末元初","author":"陆文圭","text":"东西二都，史载循良，不五六人。记南阳有召，颍川有霸，并州如郭，河内如恂。直比朱弦，清伴古镜，吏自秋霜民自春。如公者，守廉平二字，近古名臣。棠阴手种方新。又五马翩翩邺水滨。想台高铜雀，尚留遗迹，堂深画锦，空锁凝尘。琴瑟从容，雅歌缓带，美政遥知达紫宸。期年后，看快行宣召，班冠廷绅。"}