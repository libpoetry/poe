{"id":"1163751","title":"谢徽上人见惠二龙障子以短歌酬之","dynasty":"唐","author":"齐己","text":"我见苏州昆山金城中，金城柱上有二龙。老僧相传道是僧繇手，寻常入海共龙斗。又闻蜀国玉局观有孙遇迹，盘屈身长八十尺。游人争看不敢近，头觑寒泉万丈碧。近有五羊徽上人，闲工小笔得意新。画龙不誇头角及须鳞，只求筋骨与精神。徽上人，真艺者。惠我双龙不言价，等闲不敢将悬挂。恐是叶公好假龙，及见真龙却惊怕。"}