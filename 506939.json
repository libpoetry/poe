{"id":"506939","title":"送吕少卿升常归省","dynasty":"明","author":"杨荣","text":"先生宋代名臣裔，簪绂蝉联辉奕世。潜心力学绍前闻，硕望清才更谁似。一自英年领荐书，骞腾独步青云衢。暂淹侯頖师儒席，还拥行台使者车。手持宪节佥风纪，盛有香名满人耳。劲气寒飞楚树霜，襟怀湛澈西江水。移官闽宪益驰声，政成超擢佐廷平。释之自信无冤滥，戴胄偏能适重轻。昨来入觐明光殿，奏绩从容荷深眷。綵云仗里缀朝班，瑞雪光中侍恩宴。天语丁宁复旧官，兹晨拜舞出金銮。锦袍香惹炉烟暖，玉佩声摇曙色寒。羡君紫诰推恩久，褒典荣亲世稀有。松楸郁郁霜露深，欲荐蘋蘩酹尊酒。翩然承诏遂南归，昼日煌煌绚锦衣。人生得意有如此，富贵功名愿不违。宦游何幸逢昭代，况复明良际嘉会。话旧空惊白发生，摅忠谅有丹心在。平生托好最相亲，官路俄经三十春。棘寺知君体钦恤，庙堂顾我乏经纶。骊驹明发催程早，祖席都门且倾倒。残腊遥辞紫禁门，还官重上金陵道。辅治由来需老成，华资今已亚诸卿。此行珍重慰时望，有待嘉谟答圣情。"}