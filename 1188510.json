{"id":"1188510","title":"讲古文联句","dynasty":"唐","author":"皎然","text":"帝出于震，文明始敷。山岳降气，龟龙负图。爰有书契，乃立典谟。先知孔圣，飞步天衢。汉承秦弊，尊儒尚学。百氏六经，九流七略。屈宋接武，班马继作。或颂燕然，或赞麟阁。降及三祖，始变二雅。仲宣闲和，公干萧洒。士衡安仁，不史不野。左张精奥，嵇阮高寡。暨于江表，其文郁兴。绮丽争发，繁芜则惩。词晔春华，思清冬冰。景纯跌宕，游仙独步。青云其情，白璧其句。灵运山水，实多奇趣。远派孤峰，龙腾凤翥。陶令田园，匠意真直。春柳寒松，不凋不饰。江淹杂体，方见才力。拟之信工，似而不逼。鲍昭从军，主意危苦。气胜其词，雅愧于古。隐侯似病，创制规矩。时见琳琅，惜哉榛楛。谢朓秀发，词理翩翩。孤标爽迈，深造精研。惠休翰林，别白离坚。有会必惬，无惭曩贤。吴均颇劲，失于典裁。竟乏波澜，徒工边塞。彼柳吴兴，高视时辈。汀洲一篇，风流寡对。何逊清切，所得必新。缘情既密，象物又真。江总徵正，未越常伦。时合风兴，或无淄磷。二杜繁俗，三刘琐碎。陈徐之流，阴张之辈。伊数公者，阃域之外。吁此以还，有固斯郐。"}