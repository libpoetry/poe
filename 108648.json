{"id":"108648","title":"二月二日晓梦会于庐陵西斋作寄陈适用","dynasty":"宋代","author":"黄庭坚","text":"燕寝著炉香，愔愔闲窗闼。梦到郡城东，笑谈西斋月。行乐未渠央，苦遭晴鸠聒。江郡梅李白，士女嬉城阙。闻道潘河阳，满城花秀发。颇留载酒车，共醉生尘袜。想见舞余姿，风枝斜虿发。鄙夫不举酒，春事亦可悦。雨足肥菌芝，沙暄饶笋蕨。"}