{"id":"694830","title":"与徐养浩湖泛二首","dynasty":"明","author":"宗臣","text":"湖上扁舟今又归，湖南生事日且微。白蘋盈把客携酒，青薜满山吾制衣。烽燧秋高淮海路，兵戈天急射阳围。沧江何限垂纶者，摇落西风旧钓矶。短笛长箫何处船，草堂只在大湖边。蒹葭十里吹晴雪，芦荻千村生紫烟。世路关心群盗在，茂陵多病一尊前。子云自有长杨赋，肯向青山独草玄。"}