{"id":"1108053","title":"送阎少隐同其弟伯子宣子赴试淮南为一月之别某以病起不及饯送为三绝","dynasty":"宋","author":"仲并","text":"二难晚出材无敌，老将从来勇冠军。一月望公三捷至，秋风不惜暂离群。街头日夜催槐黄，去去归帆如许忙。我病公行欠卮酒，少迟饮至共传觞。扛鼎拔山谁长雄，八千号数誇江东。公家子弟又可用，要与父兄成大功。"}