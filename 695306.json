{"id":"695306","title":"挽庄定山三首","dynasty":"明","author":"林光","text":"手中帝霸复王皇，径草岩花烂有章。听误江雷惊老蛰，坐鞭山石欲成羊。空濛声细泉还恨，僻寂霾深剑尚光。松粒溪毛堪一奠，几时来扇墓前香。鸠藤扶步破晴岚，泉影山光忆此龛。豹雾久埋江以北，鸿音频落岭之南。树移根活花争发，天定风和雨亦甘。回首辰星沦浦口，杜鹃声里草毵毵。风浪几沉浦子山，诗翁忽忽厌人寰。苍天绝放新声口，重壤应追旧辈班。岩洞春归花自落，泉台仙化鹤空还。平生三角茅亭下，描入丹青岂等閒。"}