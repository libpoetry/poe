{"id":"1115937","title":"钓矶怀古十章 吕望","dynasty":"宋","author":"杨杰","text":"举世无人用直钩，直钩到底是良谋。孟津再掷磻溪饵，八百诸侯尽爱周。机深谁及任公子，浙水苍梧饱巨鳞。鲵鲋不吞钩上犗，一年笑杀海边人。五年南国钓烟波，妙手从来所得多。鱼引盈车竿不挠，几人施舍似詹何。好钓无如鲁国人，暗投香桂饵游鳞。谁知浅水鱼贪食，不待金钩翡翠纶。谩投香饵试纤鳞，楚使徒来濮水滨。莫讶持竿不相顾，顾君还是上钩人。不钓浮名不钓鱼，一纶钩线卷还舒。九霄控鲤无人识，谁道纤鳞是脍馀。旋溪不杀真龙子，学道三年蹑太虚。今古报恩人亦有，不知谁有腹中书。香饵轻投一席间，鲈鱼泼泼跃铜盘。曹公不悟神仙术，徒整金钩把钓竿。狂奴肯顾安车聘，祗爱东阳七里滩。谁道世间人不识，客星光射紫微寒。雨笠烟蓑细草巾，持竿谁识白莲人。当时若得文王猎，泾水还应似渭滨。"}