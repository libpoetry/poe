{"id":"691569","title":"小葺檀园初成伯氏有作仲和次韵见投复用韵奉答兼订后期","dynasty":"明","author":"李流芳","text":"秋入吾庐景物赊，一帘新月半栏花。风回水叶翻翻白，雨压檐枝恰恰斜。宅比柴桑多种柳，门通苕霅可浮家。客来随分能供具，扫箨煨铛与试茶。练祁南下水村赊，一路秋风吉贝花。到市钟声知寺近，过桥柳色逐门斜。贫能好事无如我，老解求閒有几家。若肯重来留十日，不辞淡饭与粗茶。"}