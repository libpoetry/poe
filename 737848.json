{"id":"737848","title":"和余葭白题唐子畏画韩熙载夜宴图","dynasty":"清","author":"厉鹗","text":"韩郎自是江北人，避地去作江南臣。更从江南到江北，便道江南有人忆。归来笑拥名花丛，疏眉小面居当中。千枝银烛照舞影，满堂宾客看惊鸿。门生解事执乐句，燕支拍碎声穿空。酣嬉跌宕君莫笑，一半桃李无春风。宫中唱念家山破，烧槽哀怨传何穷。聊将群婢污名检，此意未必闻重瞳。六如居士不并时，何由户外三更窥。笔底故有嫱与施，我不见画但见诗。诗工直疑画逊之，眼饱铅黛嘲贫儿。从来裴休说法为人愿，不妨衲衣乞食随歌姬。"}