{"id":"1231745","title":"东溟生诗为顾某赋","dynasty":"元","author":"吕诚","text":"东溟之生何所闻，抱艺学古以事亲。翛然一室东海村，市尘不到绝垢氛。坐见三洲渺无垠，一碧万里玻瓈盆。雪涛银屋相吐吞，烂霞浴出扶桑暾。是时幽人侍晏温，菽水之乐乐天真。兴来挥扫水墨浑，下笔惨淡愁鬼神。居然耕凿生意存，经营态度回阳春。百年缣素琴断纹，挦标装潢称绝伦。由其天机出清新，能事逸发皆可人。素昧平生笑语亲，一日索书来叩门。嗟余耳聩目力昏，那能复作寒螀呻。霜风搜林叶缤纷，寒菊艳艳东篱根。姑致是事且勿论，与子倒尽花前樽。"}