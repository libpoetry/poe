{"id":"1233428","title":"送王君冕同年归长安","dynasty":"元","author":"黄溍","text":"昔忝膺荐送，被褐趋上京。蒙恩赐清问，汇进陪时英。束带仕州县，暂为闾里荣。蹉跎二十年，来拂旧题名。升沈久已判，存没复堪惊。忽逢王明府，话旧欣合并。萧条逆旅中，书帙乱纵横。坐阅车马喧，澹焉若无营。虽怀帝乡乐，不受世网婴。宠辱端可齐，去就一何轻。空馀绨袍恋，犹轸故人情。予方徇微禄，未能返柴荆。终然无补报，白发日夜生。如何同游处，饯此千里行。度关秋风起，落木寒蝉鸣。相思阻良觌，恻怆何由平。"}