{"id":"580955","title":"题江宪副所藏盛行之画梅竹石","dynasty":"明","author":"张诩","text":"豸史江公好种树，疏梅瘦竹百般许。亦有怪石中离立，近观远观皆有趣。江公仕宦挂金鱼，年来六十归悬车。风雪闭门刚此对，千红万紫都不须。草堂一轴画高挂，怪石之怪见者诧。平泉醒酒未足珍，得恐初平精魄化。红梅蜡梅参差开，点画殊自天然来。山谷见之当二绝，逋仙马首应迟回。乱竹数茎尤自好，酒酣想像一笔扫。今人谁复更王猷，未必见君肯倾倒。吾闻江东盛行之，画史之中此白眉。请观放笔为此画，若与造化争神奇。虽然画亦竟何取，玩物丧志古人语。劝君见画莫便誇，且看江公真意处。"}