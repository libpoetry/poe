{"id":"751702","title":"孙仁甫丈炳奎出观先世所藏温公澄泥砚李延平有题名南宋为魏鹤山得见真西山跋明有文衡山观款","dynasty":"清","author":"丁立诚","text":"南唐澄泥第一品，北宋党碑第一人。匪砚之重，世自不敢轻。况其温温玉质，娟娟出水莲丰神。砚之方正见公德，砚之圭角表公节。公兮砚兮皆可述，独乐园中说《周易》。墨花濡染传家集，凤咮龙尾伯仲间。只许桥亭谢升堂，玉带文入室。前有观者李延平，后有观者文徵明，其中更有西山鹤山来同盟。八百载后归之乐安孙，可与宋雕《资治通鉴》称为两足尊。"}