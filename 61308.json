{"id":"61308","title":"兵书峡·巫峡山","dynasty":"明代","author":"林俊","text":"巫峡山，西来昂伏知几变。扶舆转磅礴，浑沌开生面。中擘行悬流，晴碧天一线。石根浪文摺，龛窦相贯穿。最高壁斗间，衣褶横素练。参差缀红雪，黄云覆葱蒨。其巅翳丛木，深窈兀古殿。三窍连嵚崟，残简隐约见。世传此兵书，异人之所撰。大始留至今，文字磨灭半。坤灵护取将，赤日下雷电。吾闻蜀汉地，吴魏经百战。赵宋亦后服，俘囚始郡县。皇明取明升，旋凯不遗箭。急峡掌为平，安流歌禹甸。只今芗溪航，上下日百遍。谁悲蜀道难，烟景有余恋。理极乱恒倚，黄巾焰微煽。飞书数上闻，宵旰重西眷。素翁久收局，诏起填行院。兵寄老一身，支撑出门倦。仗剑追昔游，征衫泪为溅。辞家日千里，许国心一片。濒春雨绵密，溯峡风良便。愿言扫妖氛，黄石授终卷。"}