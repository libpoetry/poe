{"id":"675355","title":"张中丞操江行","dynasty":"明","author":"王廷相","text":"江上水军齐霭霭，跨橹悬幡巳夙待。阵分天地九团花，气变风云万条彩。中流伐鼓扬羽旗，中丞亲督操江师。冲前突后奔潮涌，千艘万舰轰雷飞。江中骇浪滚滚生，甲光闪烁流日星。冯夷魄夺海若走，六鳌股栗三山倾。白战无休鼓声怒，纵尔真敌亦狼顾。恍疑风雨挟鬼神，颇似蛟龙荡烟雾。须臾江净霞帜飘，不闻人语闻鸣桡。龙骧振旅收吴会，伏波楼船清海妖。公昔开府当银夏，五万貔貅不嫌寡。贺兰山下春草青，何物胡人敢驰马。中丞中丞有深虑，居重图轻贵形势。承平日久讳言兵，笑杀迂儒抱经济。"}