{"id":"1108535","title":"送杨彦极提刑二首","dynasty":"宋","author":"刘克庄","text":"闽蜀相望万里遥，敢图斗垒屈魁杓。南州处士蒙殊礼，魏府牙兵不更骄。邦伯如今安得结，国人它日会思侨。瓣香垂去犹精祷，果有甘霖溉旱苗。绣斧翩翩向福唐，百城敛衽避风霜。梦回桑下初何恋，手植棠阴故未忘。判笔有神皆可录，抄书无数即行装。从今病叟牢扃户，莫望严公访草堂。"}