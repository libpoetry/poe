{"id":"62584","title":"蕨萁行","dynasty":"明代","author":"刘仁本","text":"东山有蕨萁，南山有蕨萁。西山有蕨萁，北山有蕨萁。采采蕨萁，晨露未晞。荆棘离披，筐筥携持。长镵深入土，短褐寒风吹。采采蕨萁，可以疗饥。以簸以炊，为饧为饴。食少不下咽，食多伤人脾。去年岁歉食无糜，橡栗拾尽民流离。今年岁歉田无稗，蕨萁食尽将安之？美食大官馔，仁心宁汝悲？但见昨日奏麦两歧，今日进五色芝，呈祥献瑞无休时，载膏载脂，驿骑驱驰。蕨萁蕨萁，官独不汝知！已而已而，岁云莫矣。"}