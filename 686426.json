{"id":"686426","title":"次临封八景韵 江口归帆","dynasty":"明","author":"叶高","text":"江吞八桂横千棹，挟岸人烟小市开。载月冲岚侵晓去，扬帆慢橹夕阳回。荔枝庄畔飞青雀，蕉子洲边唱落梅。锦水麒山归指点，苍梧转望更徘徊。茫茫弱海隔瀛洲，谁去移来锦水头。莫问楚军号薄暮，且听渔父唱高秋。云山乱点烟蓑里，鸥鸟惊依露苇流。携得沧浪孺子到，仍赓几调壮吾游。一堤树色杳森森，水为有龙倍觉深。香稻凝烟笼绿玉，熟梅带雨涤黄金。轻飞浅润偏宜俗，薄暖寒微恰当心。可是蛰灵将变化，故教仙令咏晴阴。休将鸡骨卜年丰，好酒便占我稼同。往事漫怀池上锦，族歌且倒杯中红。香分野叟团春社，兴助渔翁掉晚风。座上能招刘阮辈，不须黄鹤舞屏中。春光先到西山麓，冻解寒消雪止零。姑射平明升日禦，琼瑶收拾露云屏。耳边流响融新碧，眼下松舒转旧青。如使君逢七十二，此山应亦禅亭亭。古寺林深远俗氛，晓钟风送北溪闻。几声倏落城楼月，馀韵徐开岛屿云。画舫客惊蝴蝶梦，青编人剔蠹鱼勤。悬知响寂皆成幻，撞破平陈煮海勋。长松风动疏枝月，偏向瞿昙旧处明。圆与六宗法钵肖，瑩悬一璧水晶清。禅门不记僧敲古，玉宇同辉客思平。分付山灵留兔魄，常陪猿鹤护山城。灵猱攀陟直摩天，擘漏银河半派泉。惊燕拂云开晓霭，随龙挟日洗初圆。遥分万斛金茎露，注满一竿严子川。是处桔槔人力苦，麟山汪泽独天然。"}