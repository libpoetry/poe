{"id":"1076919","title":"同叔易季言游虎丘寺邂逅何得之","dynasty":"宋","author":"李纲","text":"理棹适闽粤，虎丘聊舣航。霜林正摇落，翠柏森成行。入门蹑磴道，乔木间疏篁。秦帝试剑石，破瓜分路傍。生公雨花台，说法今不亡。苍藓衣峭壁，枯荷响回塘。遂游剑池上，毛发森以张。沈沈下无底，疑有虬龙藏。镌削露天巧，胚胎劳混茫。清奇俨图画，秘怪叵测量。薜荔叠秀色，枇杷吐幽香。行行造梵宇，金碧相荧煌。危脊耸古殿，长腰曼脩廊。凭虚架云阁，凿险通禅房。开轩俯吴会，蜂窠缭池隍。风烟寄远目，心逐征鸿翔。列岫霭遥碧，平湖湛孤光。追寻殊未倦，策杖登崇冈。幽独诗句苦，阖庐丘冢荒。五圣瞻象设，羽泉酌甘芳。西庵何闲寂，修竹自苍苍。脱履足生茧，解衣汗如浆。却携二三子，置酒白云堂。念旧已悽恻，感时增慨慷。况我方远涉，狷介怀刚肠。一杯且相属，世事都茫茫。冠冕志已冷，山林兴偏长。逝将脱羁束，超然傲羲皇。斯游信清绝，去去何时忘。"}