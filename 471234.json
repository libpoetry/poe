{"id":"471234","title":"奉托俞宜黄访求危太朴集并属蒋萧二同年及长城吴博士","dynasty":"明","author":"归有光","text":"昔年宋学士，尝称太朴文。独力撑颓宇，清响薄高云。余少略见之，讽诵每忻忻。淡然玄酒味，曾不涉世芬。如欲复大雅，斯人真可群。苟非知音赏，宋公安肯云？嗟乎轻薄子，狂吠方狺狺。惜哉简帙亡，家簏少所蕴。徒为尝一脔，盈鼎未有分。四贤宦游地，博达多前闻。为我一咨访，庶以慰拳勤。"}