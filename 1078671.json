{"id":"1078671","title":"游琴台","dynasty":"宋","author":"喻汝砺","text":"皋朔语类俳，上颇倡优之。严吾数预事，惨凛失所栖。慨彼猜忌姿，公卿命如丝。夫子乃谒闲，翩翩富丰仪。眷言彼姝子，深情结幽期。浩露泛酒瓮，轻云思琴徽。抚弦视八荒，颇觉秦岫低。纷纷汉诸子，悟解良独迟。一朝不自保，颈血沾裳衣。公岂不炯戒，虑祸盖已微。污已迥前识，达生迈天倪。阔哉昭旷情，岂屑后代嗤。"}