{"id":"768312","title":"玉京秋 竹垞书来，知沈覃九近寓高舍人宅，简寄此词","dynasty":"清","author":"龚翔麟","text":"江上路。芙蓉正零乱，钓篷疏雨。楫师指点，分湖撑去。水宿今宵酒醒，冷丸前，飞堕霜羽。鸥边觑。东阳消息，竹垞传语。黑蝶斋荒苔圃。伴铜驼、高三十五。可更吟、青松红杏，西山深处。料得多情，恋只恋、一片吴天云树。茜衣女。菱唱秋风待谱。"}