{"id":"1120970","title":"表兄知府郎中张公挽诗三首","dynasty":"宋","author":"周麟之","text":"自昔三珠树，如兄最早成。握兰沾剩馥，搴桂阻高程。健笔三江泻，英标一鹗横。崦嵫惊电谢，坐失剑峥嵘。淼淼沅江路，犹迟皂盖临。但疑三甲起，那识二毛侵。北海樽罍在，南园草木深。水亭风月夜，八咏想遗音。自是吾宗出，金兰臭味同。彯缨联北阙，抱椠踵南宫。去国邮书密，还乡巷辙通。讵知生死隔，回首一弹中。"}