{"id":"1146356","title":"过酒家五首","dynasty":"隋末唐初","author":"王绩","text":"洛阳无大宅，长安乏主人。黄金销未尽，祗为酒家贫。此日长昏饮，非关养性灵。眼看人尽醉，何忍独为醒。竹叶连糟翠，蒲萄带曲红。相逢不令尽，别后为谁空。对酒但知饮，逢人莫强牵。倚炉便得睡，横瓮足堪眠。有客须教饮，无钱可别沽。来时长道贳，惭愧酒家胡。"}