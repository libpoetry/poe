{"id":"703314","title":"登问归亭","dynasty":"明","author":"释今无","text":"两年闻搆问归亭，却讶今秋得径登。新目恰飘今日雨，古榕犹度旧时声。绀宫气壮江流疾，谢豹啼深木叶平。我愿人寰犹未满，可堪惆怅此时情。天风吹落到炎州，今日登临匪昔游。文士有怀应载笔，閒僧无事独孤舟。深根古柏通莲座，嫩叶新松荫石头。破衲岂宜罨画里，又栘竹节上层楼。"}