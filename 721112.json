{"id":"721112","title":"九咏寄从兄湛之塞垣 边风","dynasty":"明末清初","author":"邝露","text":"地角寒初敛，天歌云乍飞。大旗危欲折，孤将定何依。送雁侵胡月，惊霜点铁衣。可能吹妾梦，一为达金微。秦时一片月，万古照边州。白动狼烟塞，寒生驿火楼。关山和泪到，圜缺及乡愁。盈手梅花色，难将寄陇头。紫塞三关隔，黄尘八面通。胡笳吹复起，汉月照还空。遢遝仍随马，萧条暗逐风。将军休拂拭，留点战袍红。片角吹残夜，雄关铁锁开。古城连堞响，奔马踏霜回。玉塞降羌泪，天山旅雁哀。何人闻此曲，不上望乡台。吹笛上高城，城秋月正明。胡儿双泪下，汉塞一龙鸣。沙柳愁中折，梅花梦里惊。徘徊三五弄，肠断忆南征。候雁发金河，纷纷带雪过。阵连关月小，声断塞风多。高举愁粱稻，低飞怯网罗。羽毛非敢惜，书札奈君何。天马应星辰，金羁虎豹茵。骄盘春草短，叱拨桃花新。窟冻长城雪，蹄穿大漠尘。百战交河道，功成还与人。叹息阳关柳，青青能几时。春光不可度，绿鬓已成丝。岁岁愁攀折，依依绾别离。故园有奇树，日夜忆连枝。王孙去不返，马足共车轮。万里连天色，终年出塞人。几经金海雪，不见玉关春。独夜寒塘梦，相思愁白蘋。"}