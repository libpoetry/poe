{"id":"412176","title":"剑门","dynasty":"近现代","author":"林散之","text":"剑泉之左大剑山，剑泉之右小剑山。两山相去不百里，中间峨峨剑门关。巴童荷戈我荷笠，云路仓皇归思急。蓬心万里尘梦回，蒿目四顾泪痕湿。空林萧萧蹲鸱嚇，阴雨啾啾山鬼泣。当头一峰尤趁人，突兀无言东向立。我登剑门最高层，层层都有烟光凝。吁嗟天险未可凭，睹此不胜感废兴。悬崖无赖看猿升，处处饮泉挂青藤。"}