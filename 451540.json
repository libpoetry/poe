{"id":"451540","title":"挽天水公十二韵","dynasty":"当代","author":"钱之江","text":"四海升平日，闻公驾鹤征。谪官何寂寞，晚节待分明。身去移舟壑，足回空谷声。礼贤酬屡顾，危局见孤撑。用世勤宵旰，忧民谏甲兵。天心专杀戮，庙策费权衡。补衮谁能继，攀髯未许行。康回操国柄，赵盾弑君名。二日苍生仰，三言铁案成。一朝肱股折，八表柱维倾。诏罢春秋祭，徒贻轻薄评。斯氓犹愦愦，孰为发噌吰。"}