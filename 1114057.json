{"id":"1114057","title":"五月六日率师离长乐乘舟如水口二首","dynasty":"宋","author":"李纲","text":"力疾驱驰为主恩，敢辞炎暑道途勤。五更鼓角催行色，百里旌旗拂晓云。闽粤乍开新幕府，灞陵初起旧将军。江山满目难留恋，试拥彫戈静楚氛。画舸连樯泛碧波，潇湘去路饱经过。山川焕发旌旃色，将士欢娱铙鼓歌。旧学但曾闻俎豆，暮年何意总干戈。据鞍马援平生志，岂在骊驹白玉珂。"}