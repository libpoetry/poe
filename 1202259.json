{"id":"1202259","title":"月中仙 返照","dynasty":"元","author":"王丹桂","text":"历劫昏蒙，为恩情爱恋，一向迷执。争头竞角，觑巨浪洪波，岂顾沈溺。幸今生觉悟，便拂袖、开怀畅意。返照从前事，行踪过迹，翻作大雠隙。飘然做个闲人，向青松影下，白云堆里。怡怡自乐，但咏歌谈笑，随缘销日。晚来增雅趣，对天鉴、澄澄湛碧。次第银蟾上，昭彰奋离三岛迹。"}