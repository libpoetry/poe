{"id":"466121","title":"六月十七夜忽欲作忆昔诗，成二首即止。些些往事，重捡亦何益邪","dynasty":"当代","author":"卢青山","text":"都抛冷纸卅年意，独坐萧窗万籁喑。百折涛来舂肺腑，一丝魂去访青冥。山光与夜争辉黑，萤火专空僭月明。谁擪幽箫和酒至，共予悲喜语平生？薄屋贫村霜作被，空盘冷灶米如珠。母将弃室趋生路，父尚争疴在死区。他日成人真侥倖，此时生我直多馀。天其懜懜亦清醒？一骰投吾赌胜输。"}