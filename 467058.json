{"id":"467058","title":"与古健青刘珊游丹霞山四首","dynasty":"当代","author":"陈永正","text":"东来大庾势横侵，三百里间原始林。目纵苍螺旋万态，壑遮丰草失千寻。褰霞欲度衣红湿，披径还归梦碧深。历历山川回首处，夜闻风鬣作雄吟。中分双岭复相环，得路萧晨草昧间。鸟不鸣时听坠叶，石将崩处动惊颜。孤生老木风仍健，横绝高崖气尽丹。谷底可堪容极目，层岩更上是他山。夹谷幽溪泛落霞，丹崖百丈数枝花。松杉才过早秋雨，葵黍待寻何处家。了了眼中回北雁，冥冥水际忆南华。不知万里人间世，可有平原许驻车。五岭峨峨欲界秦，我来犹忆古时春。风生丛莽奔狐兔，声发虚祠踣鬼神。锦石漫留南下客，别传宁有北降臣。丹霞石室书焚后，扑面残灰尚污人。"}