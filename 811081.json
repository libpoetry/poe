{"id":"811081","title":"言愁二首","dynasty":"清","author":"王润生","text":"浑沌无端窍凿开，古愁莽莽泄胚胎。种从黄土抟时下，蔓遍红尘界里来。酒泻长河浇不尽，灰经百劫积成堆。分明天地为炉后，铸出人心领受该。茫茫苦海信无边，一堕尘中便可怜。人世原无安乐地，古今只此奈何天。缚船送鬼徒多事，辟谷求仙亦幻缘。只合吾行吾素位，饥来吃饭饱来眠。"}