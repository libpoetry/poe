{"id":"745827","title":"光孝寺观南汉金涂铁塔歌","dynasty":"清","author":"江之纪","text":"尉佗城西诃子林，贝多叶绿清客心。寺僧示我南汉物，乌金宝塔涂黄金。忆昨纥干冻雀死，洛州岁岁易刺史。海中妖蜃作飞龙，搅黑岭南天万重。公卿皆由蚕室进，剥皮凿面当酒令。谁能救此一方人，不死干戈死苛政。骄奢淫虐五十年，斗牛怨气接西乾。富贵无聊图作佛，却思铸此广福田。比丘监使名争列，此错何止六州铁。看来原不是金涂，点点万家儿女血。溪州铜柱生秋苔，钱唐铁券亦尘埃。区区一塔故无恙，阴雨时闻冤鬼哀。君不见歌舞冈颓麋鹿上，小南强作降王长。锦衣百辈东市刑，银钟拜赐双泪零。此时老佛偏无灵。"}