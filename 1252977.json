{"id":"1252977","title":"次韵和石末公见寄五绝","dynasty":"元末明初","author":"刘基","text":"楩楠割截为椽杙，岁暮搜材到柞薪。怅望无因见夏后，再平水土叙彝伦。庙略能回十万夫，诗书郤縠近来无。何由入奏明光殿，指点山河一统图。春满郊原乐意融，野花庭草竞纤秾。惟馀陵上青青柏，不向东风改旧容。越溪清水淬干将，鬼魅惊啼畏夜光。不共铅刀争利钝，何妨玉匣且深藏。汉殿千门锦绣开，不堪一夜柏梁灾。鲁般骨朽萧何死，肠断无人为取材。"}