{"id":"704556","title":"旅秋","dynasty":"明","author":"黎景义","text":"玉露凋伤枫树林，飞蓬搔尽不胜簪。三秋木落半狂客，一夜月明千里心。翠帐绿窗寒寂寂，竹栏松径故阴阴。鲈鱼正美不归去，空作西州拥鼻吟。梧桐叶坠捣衣催，忽睹云间数雁回。花径不曾缘客埽，故园谁道有书来。杯中漉酒一时尽，陌上黄花无数开。庾信平生最萧瑟，题诗还愧谪仙才。乡书无雁到家迟，世难还家未有期。树影悠悠花悄悄，愁云漠漠草离离。浮生已悟庄周梦，摇落深知宋玉悲。想得故园今夜月，不堪愁望更相思。山上有山归不得，秋容无迹澹平空。雨侵苔藓沿阶绿，露冷莲房坠粉红。自顾尘缨犹未濯，可怜铅椠竟何功。分明记得还家梦，石壁千重树万重。"}