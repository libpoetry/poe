{"id":"1160946","title":"奉和李相公早朝于中书候传点偶书所怀奉呈门下武相公中书郑相公","dynasty":"唐","author":"吕温","text":"禁门留骑吹，内省正衣冠。稍辨旂常色，尚闻钟漏残。九天炉气煖，六月玉声寒。宿雾开霞观，晨光泛露盘。致君期反朴，求友得如兰。政自同归理，言成共不刊。准绳临百度，领袖映千宫。卧鼓流沙静，飞航涨海安。尽规詶主意，偕赋代交欢。雅韵人间满，多惭窃和难。"}