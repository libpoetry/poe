{"id":"1054461","title":"郡名诗呈吕元钧五首 其四","dynasty":"宋","author":"孔平仲","text":"南轩何靓深，触处皆野质。檐间画眉语，砌下霜筠密。小窗任明晦，一榻随伸屈。宿鸟聚樛枝，凉蝉噪■荜。端居得颐养，诚意更精一。夏阑体长健，春至转安佚。铅鼎熟黄牙，仙经横缥帙。和言不忤俗，定力何转物。嗟我已龙钟，江潭恋章绂。尘中素袍化，镜里韶颜失。爱君诗思茂，雅奏合竽瑟。爱君道气成，金石丛寿骨。及瓜期尚远，发药容有日。德爵齿俱尊，登门但祗栗。"}