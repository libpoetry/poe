{"id":"958540","title":"道者寮成人为书额拟成一诗","dynasty":"宋","author":"郑刚中","text":"寮额高悬太守书，方盘炯炯连三珠。唐贤正笔久寥落，忽此相遇南海隅。是寮今虽茅草新，原是东邻寒士居。士贫更在玉川上，三间破尽四壁无。我借得之稍营葺，洒扫共费十日馀。竹窗挂处青山入，水色坐照发与肤。焚香下帘百念静，虽未得道道不殊。假道为名亦道者，窃复慕道名岂虚。风流闲暇两轓朱，笔含墨光能卷舒。醺酣为我小飞动，到纸先有神鬼扶。我身漂零秋叶孤，短景日就桑榆枯。愿凭大刻消百疠，呼吸瘴雾同醍醐。"}