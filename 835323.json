{"id":"835323","title":"十二时慢 和鹤林靖韵","dynasty":"清末民国初","author":"沈曾植","text":"木兰花，玉溪悟后，的的假中不二。秋思耗，悲来笑矣。露滴幻香愁蕊。汉国山河，秦关明月，楚客回风意。咽竞气。千载缠绵，鬼带殇戈，莫近汨罗宵济。夜向晨，斗杓酹地，星霣吠流离碎。如此江山，适来夫子，郁㱅钟山翠。问归人归未，不是漆园早计。大明王，西飞孔雀，覆遍光明金翅。一念千年，十身九界，云海搴衣至。任蟪蛄朝菌，斗诤黄帝岁，此心不去，也非来薏，妙莲华里。"}