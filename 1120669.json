{"id":"1120669","title":"赠元具茨二首","dynasty":"宋","author":"周紫芝","text":"平生结客少年场，人物如君见未尝。早岁风流知漫叟，一时师友是黄香。相从便作双凫去，欲见应须一苇航。只恐涪翁门下士，九重应合奉清光。名在金华季孟间，流传佳句落人寰。异时文采今何在，扫地风流唤欲还。剩馥见分虽有意，小巫自顾独何颜。源明不恨生衰俗，尚喜人中识鲁山。"}