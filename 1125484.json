{"id":"1125484","title":"衢学讲堂更名时习和贰车韵五首","dynasty":"宋","author":"袁甫","text":"道心无坏亦无成，只怕微云点太清。重坎之亨人不识，一轮素月本来明。意味澄然未动初，纲常大道本同趋。直须丽泽工夫熟，便是当年咏舞雩。终身不察是凡人，一日三回省此身。参也亲传端的处，品题宜亚不违仁。缅怀周道意悠长，事业姬公念不忘。宗庙百官谁识者，仲由也只许升堂。莫道今人不古如，分明气象鲁之洙。坤爻六二知何义，试叩胶庠学易徒。"}