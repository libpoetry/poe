{"id":"1158855","title":"贾侍郎自会稽使回篇什盈卷兼蒙见寄一首与余有挂冠之期因书数事率成十韵","dynasty":"唐","author":"刘长卿","text":"江上逢星使，南来自会稽。惊年一叶落，按俗五花嘶。上国悲芜梗，中原动鼓鼙。报恩看铁剑，衔命出金闺。风物催归绪，云峰发咏题。天长百越外，潮上小江西。鸟道通闽岭，山光落剡溪。暮帆千里思，秋夜一猿啼。柏树荣新垄，桃源忆故蹊。若能为休去，行复草萋萋。"}