{"id":"1110596","title":"苏学十题 泮池","dynasty":"宋","author":"朱长文","text":"怪石铺幽麓，芳塘倚茂林。冷光开玉镜，清影涤人心。芹藻无伤性，龟鱼各就深。泉源应不涸，何必傅岩霖。巨浪洗苍玉，一峰飞我前。凿开混沌窍，窥见沧浪天。洞敞延华月，岩虚生翠烟。幽轩相对久，古意日翛然。宝干多材美，孤根一气同。春馀花淡薄，雪里叶青葱。蕃衍非人力，坚刚禀化工。寸枝裁玉轸，可助舜南风。五纪栽培后，三春长育中。灵根蟠故国，密叶荫儒宫。患与般斤远，歌宜鲁藻同。先儒垂意远，期此出三公。楚客曾流咏，吴都独擅奇。风霆存老干，桃李避芳时。名入文房梦，功资妙手医。紫微颜色好，先占凤凰池。昔年曾赏玩，移自碧山遥。古干磨文石，寒枝熨翠绡。虽殊楩梓用，终免雪霜凋。来者宜珍护，毋令困采樵。古柏列重门，连枝若弟昆。参天分直干，得地共灵根。月照龙蛇影，风摧铁石痕。鸾凰期可宿，香叶向春繁。槃根几百龄，合干倚冥冥。偃蹇双虬耸，联翩两盖青。紫鳞霜外跃，绀叶雨馀馨。左纽凭仙宇，何如拱泮亭。弱植还生意，凌冬见后凋。尚低沾雨露，更长拂云霄。庭月摇疏影，檐风舞细条。他年逢匠石，宝构壮天朝。山形拱泮宫，林壑意无穷。自得千岩秀，无亏九仞功。光延东岭月，清转碧潭风。官冷真相称，婆娑一钓翁。"}