{"id":"1041100","title":"新年","dynasty":"宋","author":"刘敞","text":"流光无停期，二十忽复五。古昔如我人，功烈难遽数。上天终无私，日月不少驻。三皇与五帝，回首焉得顾。新年独何为，扰扰趁俗务。壮羞儿女态，浩叹觉已屡。巍巍九重阙，象魏悬法度。木铎非仲尼，布衣欲何预。沧溟百万里，乘桴意决去。顾世聊徘徊，非为取材误。东风发幽滞，花彩映草树。烂醉苟自娱，终焉背时誉。"}