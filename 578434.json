{"id":"578434","title":"贞节卷","dynasty":"明","author":"罗亨信","text":"吴门仰氏妇，念八亡其夫。殒身欲同竁，奈此双孤雏。忍死营葬祭，鬻珥供衣襦。儿长就外传，丸胆教诗书。女大学织纴，机杼忘勤劬。儿也念同气，省兄上皇都。抱疾卒旅邸，函榇归故庐。天不悯孤茕，重罹此毒痡。悲号竟谁诉，泪眼泣已枯。赖有犹子妇，爱敬如亲姑。奉养备滫瀡，定省勤朝晡。嗣孙亦诚孝，寒燠问起居。康宁颇自慰，贞操终不渝。圣朝重节义，旌诏来天衢。郡城屹华扁，光彩生门闾。共姜迹可继，千载扬芳誉。"}