{"id":"795415","title":"玉女摇仙佩 题自制琴谱","dynasty":"清","author":"黄德贞","text":"偶摛词藻，未别宫商，忽听琳琅佳操。助我清音，悠然淡韶，恍若鹤鸣霜晓。如竹疏风笑。似荷弹雨点，声声寒悄。想当日、登临怀古，开襟霁景相照。任目断飞鸿，不计焦桐，十分叶调。自笑疏帘邃阁，涤砚焚香，舒写闲情幽抱。数息闲时，持经馀暇，几骇冰弦清袅。律吕通奇奥。可知我、销却光阴多少。喜白发、高吟不朽，轸前徽下，指能解语。流泉绕。含宫嚼徵词源灏。"}