{"id":"765222","title":"续李舒园元沪读郁离子诗十二首 其四","dynasty":"清","author":"张晋","text":"冶容侮之招，丽服盗斯启。荣瘁无定在，倚伏固其理。良梓笑丛棘，櫹櫹不足齿。托根向穷崖，自谓得所止。日月留其晖，风雨被其体。八音发和鸣，五色绚文采。抱日而浮光，匠石见之喜。棘乃振条吟，君言亦过矣。泰运苟未开，栋梁安足恃。剪之为黄肠，腐肉同一委。一入冥冥乡，太阳不照尔。吾长不盈尺，大亦不踰指。天不畀以材，扶疏而魁瘣。樵夫掉头趋，飞鸟侧翅徙。既无子之忧，不羡子之美。所得亦已多，何遽效尔梓。"}