{"id":"569213","title":"酒间歌赠益卿先生督蓟州诸军","dynasty":"明","author":"王世贞","text":"虎头不以丹青闻，亦不愿策词场勋。飞而食肉万里相，直与禹迹穷风云。单书立偃鲸鲵浪，尺棰能穿虎豹群。扫瘴铜标伏波塞，挥炎羽扇渡泸军。舌端芝草九光色，腹里龙泉七曜文。有酒时夸北海相，无钱却爱信陵君。辅吴将军张子布，每推元叹参幕府。钱塘健儿裂肝胆，北平飞将归肺腑。万户侯章许谁夺，五单于颈唯吾组。纵横巨笔抹燕然，罩历长绳贯元兔。天下英雄尽公等，老夫楚服甘龃龉。壮心几遣唾壶缺，侠语终为蒲团阻。酒阑听汝歌都护，乌鹊翻呼曙星吐。似闻书记礼曹丘，莫令但奏渔阳鼓。"}