{"id":"649230","title":"公安王氏慈寿堂","dynasty":"明","author":"杨士奇","text":"堂中寿母八十馀，慈颜和悦身安健。俯看兰桂春绕膝，坐听诗书喜生面。慈竹阴浓云密垂，谖草花齐锦相炫。地近菊潭泉可酿，门倚荆江鱼足馔。甘味时邀邻媪同，轻轩晴涉家园遍。玉堂禄养共所荣，锦诰恩封会当看。耆耋争看人瑞好，康宁本自皇极建。中天南极一星明，岁岁长年照华宴。"}