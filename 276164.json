{"id":"276164","title":"热客·炎暑烁金石","dynasty":"清代","author":"李炜","text":"炎暑烁金石，馀威折条柯。鸟栖投茂林，鱼潜荫深波。胡然恩乃公，褦襶闯门过。主人颦蹙迎，客来意则那。语烦无一要，炙背汗滂沱。逡巡具壶觞，百引颜未酡。持杯入夜分，客兴方婆娑。蚊雷驱复鬨，烛泪障转枯。宁能免欠伸，睡眼强自摩。古人避热方，愿依百沸涡。汤热犹可避，奈此热客何。"}