{"id":"829420","title":"秋日同愔仲剑丞病山彊村勉甫游西溪访交芦庵秋雪庵遇雨归作西溪泛雨图题四绝句","dynasty":"清末近现代初","author":"陈曾寿","text":"閒居久惯西湖好，棹入西溪路转幽。万顷秋阴压秋雪，一天凉雨洒轻舟。病起西山更有情，若为青眼慰劳生。虽然不作伤心碧，一片萧疏画不成。寒鸦流水绕孤墙，访旧重来举叶堂。祇共癯僧寻野饭，曾无秋菊荐寒香。英气清愁总作尘，一盦同證法华因。当年绝妙笺词手，应作山门接引人。"}