{"id":"1127513","title":"呈运判学士","dynasty":"宋","author":"彭汝砺","text":"邂逅江滨宿使航，五更窗外月犹黄。因陪谈麈殊优远，自反机心愈渺茫。老马但羞千岳阻，病翰孰与九皋翔。明时赖有吾宗在，敢学西邻便涕伤。相望冰壶江水滨，渴心枯涸欲生尘。忽逢使节何胜喜，又说宗乘得愈真。鬓里雪霜经岁有，眼前风浪与时新。茫然未有归田计，愧以穷通问故人。"}