{"id":"691957","title":"寄元美","dynasty":"明","author":"李攀龙","text":"我昔朝宗日，君停使者轩。并驱皆上驷，相遇复中原。草昧时人起，风尘国士恩。别来春色满，无处不销䰟。若问除书意，君何异积薪。姓名常借客，踪迹竟疑人。为郡空高第，当朝各要津。拂衣吾所欲，不是避风尘。渔阳春欲尽，汉使未堪愁。边郡多豪侠，风尘一壮游。浮云寒大漠，白日澹幽州。莫更观辽海，萧条正北流。何悟淹为郡，风尘日以难。宦情疏自解，人事拙相看。高枕西山色，清斋大麓寒。期君秋月满，从此挂吾冠。"}