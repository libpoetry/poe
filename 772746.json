{"id":"772746","title":"白沙墩观海寄伯卿","dynasty":"清","author":"朱景英","text":"海东直北路一线，横绝岭岫当其冲。崚嶒势欲堕巨壑，赭圻日撼西来风。立涛喷雪忽渟碧，云浮无际天垂空。曦光晶射动不定，水银乍泻青烟濛。万斛舟簸万里浪，峭帆瞥尔轻于鸿。少顷目駴足亦侧，直疑下有蛟龙宫。昨年忆共雁门客，荷兰城古凌高踪。振衣浮崄叹四绝，顾盼已足矜豪雄。今来兀立更旷若，沧溟近远收双瞳。翻于鲲鹿苦障翳，那如此境开心胸。故人恨不一把臂，胜概领略谁为同。题诗寄去颇自诧，此行真到蓬山中。"}