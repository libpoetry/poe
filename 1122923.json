{"id":"1122923","title":"和刘后村杂兴","dynasty":"宋","author":"胡仲弓","text":"冬深差喜病根除，药裹犹亲酒盏疏。门对好山纯种竹，园通活水可浇蔬。檐牙带湿霜晴后，帘额移阴日出初。时有邮筒递诗至，吟馀便拟借牛车。几年待漏趣朝班，乞得閒身返故山。公论尽归恩怨外，清谈不落是非间。屠龙肯信无高手，画虎虽成亦强颜。马革裹尸徒自壮，争如投老得生还。出处难为卜筮谋，植鳍无复转岩求。清风不度麒麟阁，明月空沈鹦鹉洲。采石仅埋吟骨在，新亭犹带泪痕羞。书生慷慨谈时事，未必膺门肯见留。避俗常关白板扉，北山泉石尚堪嬉。临流且赋观鱼乐，忧国何消捋虎危。自许丹心长恋阙，独怜万户未逢时。割鸡为黍寻常事，客至休言子为谁。迩来笔砚亦相疏，野服焚香读异书。筑室不须临孔道，闭门只合造轻车。有梅花处犹堪酒，无竹人家不可居。涉世直消诫口过，是非荣辱不关渠。诵读未多才思悭，数编遗丑落人间。洪音互杂蛙蝉奏，封事宜投虎豹关。杨震有知金忍受，相如未死璧终还。且须静守心斋坐，学取箪瓢陋巷颜。累疏殷勤奏榻前，忧时急似救头然。功名常是中年立，忠孝当于晚节全。投祓归来泉石上，班荆坐向竹梅边。乌台无复诗公案，弄月嘲风亦偶然。近学时妆越样新，空遗畎亩处忠臣。烛之武老未为老，刘伯龙贫可是贫。造物不应推若辈，江山亦合助诗人。挂冠神武当年事，明哲从来要保身。宦海风波亦足惊，得閒聊尔慰平生。虽无塞上雪堪卧，幸有山中田可耕。一老拂衣何太勇，群儿撼树漫相轻。绝怜千丈西凉瀑，偏与人间诉不平。当日曾弹贡禹冠，悬知出处独今难。宁将退翮翔千仞，谁肯模棱持两端。风雨笔头犹老健，江湖吟鬓未凋残。十篇话破平生事，留与时人作样看。"}