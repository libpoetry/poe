{"id":"757697","title":"忆旧游 题万小廉招香唤玉图","dynasty":"清","author":"王倩","text":"记钩帘待月，拣柳听莺，斟酌桥边。冷落清游兴，怎无端画里，重见钗钿。倚来六柱船窗，春水亦知怜。叹锦样韶光，销磨如此，要算神仙。歌声遏云住，讶花扶娇影，扇隔羞颜。谁写销魂意，便忘情似我，梦也缠绵。尊前按拍年少，况是杜樊川。只易惹愁生，灯凉酒醒风满天。"}