{"id":"1084531","title":"九日会饮予为唱首自和凡数篇皆因事叙情尔未作重九诗也今再和一篇每句用事而不见姓名末联外馀皆略存对偶必有能和之者","dynasty":"宋","author":"王十朋","text":"独坐东篱叹无酒，种秫西畴谩盈亩。菊花丛畔来白衣，桑落杯中付馋口。汝南风俗有故事，龙山宴集多佳友。静闻彭泽三径香，遥想蓝田双涧吼。顺时习射马嘶风，随俗登山囊系手。慈恩塔冷旧衣冠，戏马台空古刁斗。三嗅馨香感槩中，细看茱萸酩酊后。应制赋诗人孰在，坐湖联句今还有。明朝见花心已别，此日登高意宜后。日月并应节物嘉，独恨今年无闰九。"}