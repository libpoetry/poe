{"id":"952432","title":"饮药房陈户山居分韵得閤字","dynasty":"宋","author":"林尚仁","text":"常人厌寂寥，隐士畏喧杂。山居主人百好无，终日哦诗闭书閤。我本山中人，心事亦颇合。杖藜约客行幽深，来扣吟扉坐陈榻。不叙寒暄说晚唐，满座春风屡倾榼。霜晴沙路软如泥，谷鸟相呼声自答。花时不饮空白头，世味由来如嚼蜡。祇怜无梦化作蝴蝶飞，绕尽百花深处日千匝。"}