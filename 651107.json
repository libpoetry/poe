{"id":"651107","title":"寄朱侍御歌","dynasty":"明","author":"薛瑄","text":"吾观古来磊落大丈夫，致身特达自与凡才殊。若不功作霖雨润枯槁，便当手持玉斧清寰区。二者都应不可得，大田可稼长川渔。生平抱此心耿耿，烂读古书极驰骋。中年滥骑乌府骢，几载蛮荒苦便静。忽闻按部同官来，江山六月霜风回。楼船弹压湖湘百怪息，宪节荡拂溪洞云烟开。是时思得欢然一相遇，何意黄鹄东飞燕西去。令人凝望佳节过，开尽冬梅老春树。春树纤纤柔叶多，沅江江上浩烟波。喜得瑶华好音信，兴来独立东风歌。歌成写寄凭双鲤，心事非公复谁理。会合悠悠自有时，还期高议金门里。"}