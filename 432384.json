{"id":"432384","title":"病中吟 坠水后，寒热大作，明日抵芜湖呕血不已，旅社偃卧，浃七旬未愈，心怀恶劣，拉杂书之","dynasty":"近现代","author":"汪石青","text":"心海狂澜怒未平，秋来热血唾纵横。壮怀不意真奇苶，病骨难禁太瘦生。鹃魄一丝终有怨，猩红满地剧无情。自家慰藉从头想，化碧何如吐得清。药炉茶灶病消磨，血比牢骚一倍多。幻境支离惊梦毂，乡书珍重付云罗。算来精卫难填海，长作枯鱼泣过河。凄绝旧游重偃仰，一枝栖息养沉疴。凄风凉雨睡昏昏，一缕炉烟曳梦魂。笛里关山空记恨，尊前花月了无痕。流年弃我驹过隙，客舍囚人虱处裈。岂独二毛潘鬓改，沈郎腰已不堪论。几番软语忆缠绵，割爱抛欢亦可怜。眼底光阴同去日，心头哀怨胜前年。鲛绡拭泪空千点，凤纸缄愁各一天。回首薜萝归未得，为谁辛苦卖文钱。"}