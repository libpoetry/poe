{"id":"719708","title":"光福山中鼓琴为曾仲子作操","dynasty":"明末清初","author":"屈大均","text":"上岂无天，非君之天兮。下岂无地，非君之地兮。君之天兮在山之中，金庭兮玉柱，日月兮所通。君之地兮在水之内，笠泽兮具区，雷风兮所载。雷以生日，风以生月，君之心兮一日而盈一日而阙。月以成风，日以成雷，君之心兮一风而阖一雷而开。君今兮五十，功名兮汲汲。玉貌兮未衰，目犹兮点漆。天命兮当知，年光兮勿失。"}