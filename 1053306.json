{"id":"1053306","title":"寄东坡昆仲","dynasty":"宋","author":"释道潜","text":"江南十月天未霜，木梢冉冉犹青苍。烟沙篁竹媚两岸，亭午气候如春阳。吴樯楚柁自纷扰，花鸭鸬鹚殊未忙。深湾野浦望不剧，苇间隐隐闻渔桹。黄昏无云桂魄满，一川秀色倾银潢。何人隔岸弄长笛，吹风渡水声悲凉。兰台故人天一方，美景乐事谁相将。船窗攲枕夜未央，杳杳孤云空飞扬。"}