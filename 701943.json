{"id":"701943","title":"秋兴二首","dynasty":"明","author":"龚诩","text":"井上梧飘一叶秋，天边复见火西流。炎威乍熄人皆喜，寒气方来我独忧。及早好修江上屋，趁时宜补箧中裘。却怜儿辈疏狂甚，携酒方登赏月楼。眼底年华次第过，此身未老鬓先皤。形容憔悴已如此，事业蹉跎将柰何。德薄敢辞知己少，患深转觉一身多。秋风忽起江东兴，谩托莼鲈发浩歌。"}