{"id":"700169","title":"樗老杨翁挽诗","dynasty":"明","author":"顾清","text":"昔年同馆士，频岁泣霜风。又接樗翁讣，其如洛社空。行身汉阴叟，避世鹿门翁。渐觉沧洲远，烟波日夜东。道为无心得，才因不用全。子看青琐贵，身到白头年。太史春秋志，中台琬琰镌。新坟才四尺，佳气日苍然。海雁依时到，庭花不再红。通家锦囊在，入室穗帷空。歌哭同杯酒，江湖想钓筒。真淳那复见，落日起悲风。"}