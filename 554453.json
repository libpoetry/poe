{"id":"554453","title":"题张真人杂画为彭给事中赋","dynasty":"明","author":"胡俨","text":"上清真人富丘壑，笔端变化多奇作。清泉白石锁烟霞，翠壁丹崖映江郭。何人开帘当翠微，满目山水含清晖。不见当年谢安石，谁复载酒寻蔷薇。老髯一棹依林樾，投竿独钓寒江雪。山中故人门巷深，枉却子猷清兴发。金乌刷羽扶桑晴，江上青山开画屏。目送浮云归绝岛，坐延孤月来沧溟。仙家洞房夜不扃，玉楼朱户流霞青。碧弦当窗孤凤语，天风吹雨秋冥冥。嶰谷春寒深莫测，谷中琅玕动萧瑟。缅彼猗猗淇水深，千载卫风昭德音。鹧鸪无声雷雨急，湘娥锦瑟烟中湿。回首巫山十二峰，竹枝歌断行人泣。银河一夜飞秋霜，老树萧条秋叶黄。枯槎上汉谁得见，支机石烂莓苔苍。棠梨枝重压青子，菰蒲露白莲房紫。一双鹡鸰何处来，相对白头照秋水。苹花摇荡水荇青，江上鲤鱼吹浪腥。钓取新鲈荐芳醑，当筵不数五侯鲭。滋兰九畹蕙偏多，蕙多其如荆棘何。骚人作赋不堪续，洞庭日暮生微波。岁寒山空雪皓皓，独有梅花照晴昊。西湖处士句新奇，疏影横斜月中好。真人奕世旧游从，忽见新图思乃翁。飙轮一去不复返，东游蓬瀛西阆风。真人朅来善继述，乃知仙才不世出。仙岩宿负几时偿，雾阁云窗幽梦长。锦袍给事金门客，索我题诗壮行色。摩挲老眼写新吟，一树梧桐秋摵摵。"}