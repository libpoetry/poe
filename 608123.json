{"id":"608123","title":"九望 其二 望天池","dynasty":"明","author":"区大相","text":"天池波兮浩溟溟，日滉漭兮云无晶。川谷兮东注，地轴兮南倾。九州浮兮若芥，六合混兮一泓。焦石沃兮何时竭，大壑纳兮何时盈。中有神山，随波靡宁。仙人愁若，诉于帝庭。帝乃使神鳌兮戴之，若浮沤之暂停。犹不免兮漂荡，越洪流而南行。日月出入，星辰晦明。乾坤沸灪而震荡，又何足喻乎变化之鲲鹏。将命太一兮为舟，元气兮为楫。控巨鳌兮驰贝阙，荐波茗兮拾海月。昔神后既奠夫九土，曾莫顾夫家室。何仲尼皇皇而乘桴，效渔父之榜枻。是固吾之所愿，将褰裳兮从之。惧将至而风引，忽欲往兮中疑。鲛室兮嵚㕒，珠宫兮逶迤。仙人下兮光陆离，驾水车兮载云旗。夕息兮晹谷，朝嬉游兮扶枝。路超远兮莫致，蹇惆怅兮生悲。"}