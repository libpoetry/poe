{"id":"1114142","title":"泛舟循惠间山水清绝口号四首","dynasty":"宋","author":"李纲","text":"雨过溪流没旧滩，舟行竟日画图间。重重翠绿相环揖，卧看王维著色山。烟雨霏霏溪上村，白沙翠竹对柴门。江湖战斗波成血，耕凿樵渔如不闻。青山碧水白鸥飞，野岸临流有钓矶。便欲诛茅老沧海，于今江浙可忘归。山下清江匹练横，山头红日半轮明。渔人晚集知多少，静听鸣榔撒网声。"}