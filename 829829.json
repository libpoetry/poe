{"id":"829829","title":"蝶恋花 重遇眉云","dynasty":"清末近现代初","author":"袁克文","text":"一角红楼春又驻。帘底眉痕，帘外烟和雾。梦过银屏留不住，教人肠断无寻处。谩说柔情深几许。便隔云山，依旧朝还暮。看似杨花飘溷去，东风却种相思树。曲巷层楼门自闭。斜月低迷，帘幕深深地。梦短更长都不计，问花知否人憔悴。依旧画堂春欲睡。燕子双双，去住浑容易。赢得閒愁何处寄，眉间心上休回避。"}