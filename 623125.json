{"id":"623125","title":"西粤石峰篇","dynasty":"明","author":"郭之奇","text":"西粤奇峰旧颇闻，晓来次第供幽索。赤熛怒洒祝融灰，拳石徐开高广橐。驱神役鬼自何年，置此遐方长漠漠。且同霄霭借氤氲，时与白云争吐嚼。其高直上少攀扶，其锐孤行犹砥锷。其形众出本难图，以意旁求微可度。影国虚无想像中，化城恍惚青冥落。或疑王母宴瑶池，或疑周满停骏脚。或似王侯第宅张，鸣珂振笏当廊阁。或谓将军营垒立，扬旌展旆周闉郭。或云姑射仙子来，雪体冰肤誇绰约。或拟幽人坐薜萝，采芳杂佩环膺膊。或如伯仲比肩齐，或似君臣高下却。妇姑勃谇反唇讥，妻子宜然眉案噱。千峦百岫逞锋铓，诡状殊情烦剖削。如走如飞如介鳞，鲲起鹏垂鱼跳跃。虎踞豺蹲碧洞深，龙翻象踏幽岩拓。比诸器物更标新，如施屏幛如卷幕。仰如盘盖覆如盂，或如钟鼓间笙籥。列鼎初飘寒雾浓，连扉乍引朝岚薄。浑沌开胸任琢雕，化工满志来磅礴。阴阳为炭此为铜，他山攻玉此为错。刚耿长存宇宙间，空灵几费鸿荒凿。阻僻居偏合类群，沐乌浴兔藏精魄。此日相逢亦偶然，我意凄凉居澹泊。开生写面出人寰，与君万古留风格。"}