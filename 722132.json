{"id":"722132","title":"寄华阴王山史","dynasty":"明末清初","author":"屈大均","text":"都门一别廿馀霜，两地幽居白发长。皇甫首裁巢父传，孔明惟拜鹿门床。梦随秋月过西岳，愁作春云黯渭阳。坚卧未教猿鹤笑，书传却聘有馀芳。独鹤亭西下榻时，风流儒雅互相师。王家墨妙仙灵授，刘氏文心父子知。螺老不曾珠子少，竹枯未见箨龙迟。频同玉女持浆去，南至罗浮讵有期。"}