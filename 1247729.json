{"id":"1247729","title":"雪景寄契原鲁应奉","dynasty":"元末明初","author":"蓝智","text":"冻雨萧骚雪复作，老树荒云冰满壑。穷冬日日南极昏，杀气时时北风恶。此时高楼望八荒，一色山川共城郭。岂无渔艇在江湖，稍有人烟辨墟落。村中人少虎狼多，野外草深禾黍薄。春雷何处起潜蛟，寒霰空庭噪饥雀。玉堂供奉高昌公，走马居庸度沙漠。归来茅屋卧青毡，脩竹清风动寥廓。时危安得屡促席，坐对高寒宜晚酌。长林惨惨烟水空，时有飞来双白鹤。"}