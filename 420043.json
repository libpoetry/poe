{"id":"420043","title":"多丽 黄鹤楼燕集","dynasty":"近现代","author":"邓嘉缜","text":"试登楼。一卷横锁双流。莽苍苍、西来东注，奔腾不肯回头。长风烟、汉阳晴树，带斜阳、鹦鹉芳洲。风景无殊，江山如昨，几人酾酒豁吟眸。早难道仙人鹤杳，歇绝便千秋。肯辜负、岸边垂柳，柳外轻鸥。甚年光、乌飞兔走，一般逝水难留。且摩挲、江干立鹄，更呼唤、水底潜虬。酌我琼卮，酬君大斗，便无玉笛也清幽。须办得、人生行乐，富贵等浮沤。划然啸、楚天澄碧，宿霭全收。"}