{"id":"907407","title":"摸鱼儿 其四 送王子文知太平州","dynasty":"宋","author":"李昴英","text":"怪朝来、片红初瘦，半分春事风雨。丹山碧水含离恨，有脚阳春难驻。芳草渡。似叫住东君，满树黄鹂语。无端杜宇。报采石矶头，惊涛屋大，寒色要春护。阳关唱，画鹢徘徊东渚。相逢知又何处。摩挲老剑雄心在，对酒细评今古。君此去。几万里东南，只手擎天柱。长生寿母。更稳步安舆，三槐堂上，好看彩衣舞。"}