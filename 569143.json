{"id":"569143","title":"济川舟楫图歌赠陈侍御","dynasty":"明","author":"王世贞","text":"万历天子坐明堂，列公百辟何皇皇。潞河伐鼓云千樯，三吴粳稻色夺霜。六师饱食欢未央，距跃曲踊唱拍张。天子不复虞太仓，前何后晏声相望。谁者衣绣衡漕纲，内台所选陈侯良。侯材卓荦不可量，一苇可以凌扶桑。七藩之长来效长，舟师十万无跳踉。如林畚锸纷河防，词组挟纩回寒芒。陈侯三载不过乡，冯夷受职岁献祥。无烦塞决歌宣房，潘公得侯意殊强。谓侯作舟行相商，爰图惟肖志不忘。而我短歌重慨慷，侯其旦夕登庙廊。莫疑欲渡河无梁，野塘尽日横孤航。"}