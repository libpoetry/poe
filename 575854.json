{"id":"575854","title":"题皇甫文远所藏左司郎中堵炳山水歌","dynasty":"明","author":"孙蕡","text":"繁花孔翠时共喜，金膏空青人罕识。每观皇甫先生图，令我感此三叹息。墨樵避俗如避鸮，折简但见先生招。乱云团成树宛宛，澹墨扫作山迢迢。人言此是云谷底，武夷下映九曲水。不然五老匡庐峰，万叠芙蓉照彭蠡。低低茅屋溪涧滨，墨樵更写先生真。千章古木一藜杖，毛骨自是仙中人。尘缘净尽丹砂熟，苍虬停飞虎亦伏。山童卷取琅函经，纵有黄庭不须读。烟霞此乐真不迂，临风却作长嗟吁。十年未得还初服，蕙帐石室今何如。先生归来早卜筑，我亦同栖此山曲。便烦作赋邀墨樵，更与泉南数竿竹。"}