{"id":"807600","title":"水龙吟  巷口见磨镜者","dynasty":"清","author":"陈维崧","text":"琅然者是何声，因风飘入深闺底。蝶蜂引处，卖花声乱，倍添娇脆。蓦地谁家，兽环小响，轻摇栀子。见一双小玉，盘龙暗捧，和羞映，中门里。出匣一轮新水。要秋宵、凉蝉斗美。红绵揩罢，扑将紫粉，洗他空翠。此际菱花，宛如月样，佳人心喜。只晚妆拢鬓，无端忽忆，嫁时情事。"}