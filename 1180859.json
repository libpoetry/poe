{"id":"1180859","title":"甘雨应祈","dynasty":"唐","author":"贯休","text":"春雨偶愆期，草木亦未觉。君侯不遑处，退食或闭阁。东海浪滔滔，西江波漠漠。得不愿身为大虬，金其角，玉其甲。一吸再喢，云平雾匝。华畅九有，清倾六合。使不苏者苏，不足者足。情通上玄，如膏绵绵。有叟有叟，鼓腹歌于道边。歌曰：麦苗芃芃兮鸧鹒飞，日出而作兮日入归，如彼草木兮雨露肥。古人三乐兮，我乐多之。天之成兮，地之平兮。柘系黄兮，瓠叶青兮。乳女啼兮，蒸黍馨兮。炙背扪虱兮，复何经营兮。"}