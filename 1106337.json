{"id":"1106337","title":"侨寄山居霍然几月凡见之于目闻之于耳者辄缀成绝句名之曰田园杂兴非敢比石湖聊以写一时闲适之趣云尔","dynasty":"宋","author":"王志道","text":"幽居无事属山家，闭却柴门日未斜。啼鸟一声惊梦觉，小窗闲坐听蜂衙。羃羃黄云麦垄秋，牧童横笛倒骑牛。百金买得葫芦扇，持向田头蔽日头。雨过天青似蔚蓝，碧云收入鳠鱼潭。蚕姑举手交相庆，趁得新晴老却蚕。早蚕上箔将成茧，晚界蚕方起大眠。两月辛勤敢胥怨，成丝成绢更成绵。树头桑叶似穿钱，准拟今年贱似前。谁信天公难预料，今年却贵似常年。纺车才了办缫车，涧水当门足沤麻。输却官租偿却债，今年犹剩百斤茶。自从巡尉罢搜茶，便觉山中气象嘉。卖得钱来供饱饭，尚馀醉酒插山花。漠漠轻烟护鹊巢，杨花无赖矗天高。粼粼白水秧畴满，省却年时灌溉劳。樵得田头二麦归，做成饼饵饱妻儿。农家喜有耘田本，接到籼禾稻熟时。新竹成林犹带粉，早秧出水便成针。日长门巷无人过，一觉齁齁夏木阴。"}