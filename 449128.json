{"id":"449128","title":"庆春宫  鼎湖晨起","dynasty":"当代","author":"陈永正","text":"浓雾沈山，危泉咽石，晚来忽变秋声。千转柔怀，终宵暗雨，孤衾里外难平。晓游无望，却不道、开门见星。湖边骤起，动地悲风，落叶纵横。寒云旋灭还生。红散幽林，黄掩枯荆。独立茫茫，未逢俦侣，惘然空数前程。羡他啼鸟，但相逐、离巢远征。慰人唯有，古寺疏钟，惊破平明。"}