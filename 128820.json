{"id":"128820","title":"送熊掌熊白","dynasty":"宋代","author":"叶寘","text":"熊掌舍鱼吾有取，自幼尝闻子车语。饭香猎户分熊白，妙语涪翁乃能吐。世间两味果称珍，故人念我肯珍分。数千里致良不易，食美真当持献君。从小知尝熊胆苦，人不通今宁识古。熊皮兀坐二十年，毛去皮存缝谁补。人立穷命有时通，老翁八十卜非熊。试将两味从公卜，世间真有磻溪翁。"}