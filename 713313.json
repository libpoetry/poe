{"id":"713313","title":"答潘子登","dynasty":"明末清初","author":"陈恭尹","text":"天之为文星与月，人之为文笔与舌。自从星月一晦冥，文章正脉几于绝。挑灯昨夜读君书，字字行间皆有血。君父之辱义正同，有口莫向他人说。精卫填海海未乾，愚公移山山可裂。山崩海竭必有时，此心不与天壤灭。蘸笔须到星宿源，磨锋必用昆吾铁。但能闭户造坚车，今古修途同一辙。"}