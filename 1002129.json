{"id":"1002129","title":"明日大夫","dynasty":"宋","author":"曾丰","text":"明日大夫，何嘉瑞兮。秋金锐兮，凉风至兮。公生与□，澄骨气兮。寖嶷嶷然，国之器兮。明日大夫，何嘉贶兮。老火亢兮，白露降兮。公生与俱，凝骨相兮。寖蔼蔼然，朝之望兮。明日大夫，何日侯兮。有白其苴，男爵优兮。匪朝伊夕，九冕旒兮。功崇业广，亘千秋兮。明日大夫，何日卿兮。有苍其佩，礼官清兮。匪朝伊夕，九繁缨兮。名遂身退，绵千龄兮。"}