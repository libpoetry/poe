{"id":"292028","title":"倒叠前韵，俞兄得毋笑予作文字游戏乎","dynasty":"现代","author":"常国武","text":"蛮触伏尸决高低，何如谈诗能解颐。我今八旬年犹少，身健故当逐欢笑。与君吟诗俱有口，与君赋诗俱有手。脱稿共君交染皴，定稿篇篇焕彩雯。水击诗海振鹏翅，呕哑嘲哳敢狡狯。极知杰构仗精铁，字字珠玑始奇崛。得江山助须身游，大辂椎轮此必由。物我相融亦相驭，年年偕君匡庐去。铁船峰下辄止息，坐迎朝暾伫月白。会当卜居探幽微，苍颜白发不更回。诗材诗思萃于此，取之无禁取不已。君性乐水我乐山，水碧山青耕诗田。兹地兼有好山水，水堪澄心山摩垒。异日积土成高崖，一登高崖万象来。山灵若肯赋神力，临深履巉不怵栗。噫吁嚱，铁船峰兮峰作船，几时载我溟渤嵽嵲任我远航任我攀。"}