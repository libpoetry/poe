{"id":"698215","title":"闻捷后值雪喜而有作二首用韵柬宾之","dynasty":"明","author":"倪岳","text":"西征烽火照金微，东望兵戈动铁衣。一道渠魁皆手縳，三边酋长定心归。马肥塞草空鸣柝，犬卧山村不掩扉。从此军中知小范，平胡歌颂未容稀。近犹簌簌远全微，半欲随风半点衣。沴气定从今日去，凯歌偏与一时归。朝回客舍初分火，睡起邻家尚拥扉。可信春来农事早，丰年三白故应稀。"}