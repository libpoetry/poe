{"id":"252046","title":"琵琶仙·题《垂虹感旧图》","dynasty":"现代","author":"邵林","text":"千载诗痕，总还似、淡墨洇愁无迹。惟记星靥当时，红箫伴归楫。过尽了、梅边岁月，漫轻把、冷禽招得。压酒风怀，吹香道曲，都付寥寂。怅今古、词客多情，甚流水、无情送词客。空写一堤残梦，荡荒烟如幂。嗟故柳、清寒自忍，向劫尘、渺渺梳碧。转恨明日丹青，更谁追惜。"}