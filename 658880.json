{"id":"658880","title":"登阳山大石","dynasty":"明","author":"王鏊","text":"阳山从西来，勇气正咆勃。联峰划中断，散作石突兀。不知开辟初，谁刬造化窟。偶来陟其椒，未步先欲蹶。俨如大廷朝，冠冕森万笏。又如羽林军，戈剑罗劲卒。抉开混沌窍，截断防风骨。谽谺唇吻张，璀璨鼻眼突。尝疑地生痏，又恐天坠孛。嵌岩亦通透，轩敞且崷崒。梯空路不穷，补缺屋将杌。沮洳滴玲珑，丰茸眠腽肭。缝生藓驳斑，罅卧松彊倔。手摩畏狰狞，足履愁臲卼。灵湫瞰潜虬，危巢俯栖鹘。佳处诚悠悠，怪事良咄咄。鍊疑娲皇遗，堕恐共工揬。神禹凿难平，夸娥推欲没。太湖杯汀滢，绝顶箭恍惚。作诗继前游，归兴殊忽忽。"}