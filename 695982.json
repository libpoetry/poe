{"id":"695982","title":"渡江四首","dynasty":"明","author":"欧大任","text":"黄鹄恣一举，乃在太液池。天马产渥洼，矫矫汗血姿。睥睨阊阖里，冠尽青云垂。何以咫尺书，行役在路岐。皂枥有刍豆，日夕维絷之。盛年不努力，贫贱宁可辞。决起枋榆间，啁啾亦奚为。落日临大江，辛苦当告谁。击汰出江干，扬舲一何疾。渺渺余独征，袛役在今日。浮云散高楼，中天见京室。斯须北以南，流盻双飞翮。宵征江北月，旦见江南山。倏及新林浦，引领白下门。龙飞起淮甸，龟食卜洛原。王屋似钟阜，终南表长安。休明值嘉运，顾盻逢所欢。然诺重相许，报答良独难。将奏都亭记，言向郊扉还。滔滔江汉流，归海自有时。皎皎众星出，明月敛其辉。竞智未必是，逃名未为非。金马可陆沉，酣饮不复疑。东方玩世士，执戟岂告疲。井丹著高洁，磨涅难磷缁。平生薄禄计，果协沧洲期。济江且远游，乘桴得吾师。"}