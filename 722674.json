{"id":"722674","title":"楔后五日浴黄山下汤池留题四绝句遥寄河东君","dynasty":"明末清初","author":"钱谦益","text":"香溪禊后试温汤，寒食东风谷水阳。却忆春衫新浴后，窃黄浅绛道家装。山比骊山汤比香，承恩并浴少鸳鸯。阿瞒果是风流主，妃子应居第一汤。沐浴频看称意身，刈兰赠药想芳春。凭将一掬香泉水，噀向茸城洗玉人。齐心同体正相因，祓濯何曾是两人？料得盈盈罗袜步，也应抖擞拂香尘。"}