{"id":"115605","title":"寄参寥·春风入楚乡","dynasty":"宋代","author":"张耒","text":"春风入楚乡，与子别经岁。有客过我门，携君尺书至。昔我出京师，仓皇省家事。遂令千里别，不一执君袂。又闻子亦行，杖履若飘驶。虽成相思诗，欲写不可寄。飘飘山水梦，时与飞锡值。乃能以书来，知子犹我记。浮云随风高，聚散未可计。迟君冰雪诗，濯我尘埃思。"}