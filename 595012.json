{"id":"595012","title":"许靖于交州赠士燮","dynasty":"明","author":"欧大任","text":"飞蓬落商秋，飘飖从风移。浮萍无定根，微生寄清池。伊余少艰窘，马磨匪足资。遭逢预谋议，众衅笺台司。肘腋乱无象，䲹钦盈路逵。忉怛虑苟宁，扬豫纷流离。吴人睨分鼎，江左东搴旗。屯险五七奔，罗罻性命危。汉地不可见，风波渺何之。行构士府君，交南挺雄姿。佐命才不乏，吴窦占前绥。吴苪率百粤，窦融保西陲。秉节二霸上，经学人伦师。五岭辑疆场，百室存旅羁。庆云垂末景，朝阳被光仪。游将濯兰沚，戢羽栖璚枝。薄随扶摇征，图南以为期。"}