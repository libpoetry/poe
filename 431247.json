{"id":"431247","title":"菩萨蛮","dynasty":"近现代","author":"芍印","text":"无言悄傍阑干立。白纱衫子轻装窄。恁地太生分。众宾望似云。举杯酬月子。言笑多清旨。无处致殷勤。何因重识君。酒阑席冷欢声寂。人归画阁酲怀激。斜月漾高楼。背灯羞展眸。无端成稔识。暂聚分离即。春水不关情。关情愁正萦。秋风闲却珍珠箔。绿窗细逗炉烟薄。诗课正清闲。绿衣邮使颁。无由通款曲。泛语还肫笃。云影隔重天。临风思渺绵。为谁端正茶烟暖。栏干倚处湘帘卷。几度费低徊。伊人来不来。别时依约记。乍见还疑忌。疏影月黄昏。清谈花下温。梅香散处炉烟暖。嬉春宴闹芳樽满。蜡炬晕新红。娇颜光欲融。论杯无约法。歌唱欢情洽。转笑个人痴。引吭矜隽奇。小园烟景浮新绿。回廊曲径留芳躅。小立并香肩。镜波双影妍。雅谈无戏狎。同气双情洽。输意结同盟。枝头鸣友声。游丝不结同心扣。相思何处抛红豆。端是没来由。贻书喻好逑。答言何怫郁。只恼人唐突。儿本自由花。安知宜室家。昼长惯被东风困。隔宵情绪含余愠。玉版接琳琅。引愆如不遑。欲前还驻步。香肩羞无语。莫道喜嫌猜。问君该不该。平陵碧草匀春褶。长堤柳色侵双靥。飘瞥两轮驰。乘风归去时。与君消结愠。野外探春讯。运转自由车。倩郎为掖扶。月明昨夜风帘揭。晓莺啼梦情丝绝。寂寂艳阳天。隔帘人半眠。屧声归院急。含笑拈花立。同此惜花情。宵来窗半明。绿窗黯黮春光瘦。萦心有事双眉皱。何以解春酲。落花飞满庭。拈毫轻渍墨。悄倚胡床侧。集得锦玑辞。替侬题卷眉。"}