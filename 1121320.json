{"id":"1121320","title":"雪巢三首","dynasty":"宋","author":"林宪","text":"居闲我所愿，谋拙人所虑。平淡固可嘉，饥来欲谁诉。八十日彭泽，四十年郑圃。前贤去就意，三复成喜惧。采兰以纫佩，不久香消歇。何如深林中，岁寒自时节。清芳御微风，幽态含皎月。世或无骚人，宁甘伴冰雪。凡草占眼界，凿池松竹间。寒添一方月，香润九畹兰。蓼蘋稍自出，鸥鹭去亦还。水云万里趣，不待涉江山。"}