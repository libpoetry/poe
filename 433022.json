{"id":"433022","title":"咏古（二首）","dynasty":"近现代","author":"骆成骧","text":"乡人尽笑郦生狂，狂士风高百战场。要与德言三不朽，必逢人事两非常。萧曹有幸随龙驭，绛灌无文耻雁行。汉主不来狂至老，酒徒谁忆旧高阳。君存六国尚称王，君死赢秦始僭皇。天下归心盟有主，山东并力敌无强。三千客外招鸾鹤，百二关前退虎狼。自古功高原不赏，伤心酒色抵沉湘。"}