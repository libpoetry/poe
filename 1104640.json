{"id":"1104640","title":"大中祥符封禅十首 山上圜台降神用《高安》。","dynasty":"宋","author":"郊庙朝会歌辞","text":"岩岩泰山，配德于天。奉符展采，翼翼乾乾。涤濯静嘉，罔有弗蠲。上帝顾諟，冷风肃然。皇天上帝，阴骘下民。道崇广覆，化洽鸿钧。灵文诞锡，宝命惟新。增高钦事，式奉严禋。于穆圣祖，肇开鸿业。我武惟扬，皇威有晔。四隩混同，百灵震叠。陟配高穹，明灵是接。祗若封祀，神宗配天。礼乐明备，奠献精虔。景灵来格，休祥蔼然。于昭垂庆，亿万斯年。因高定位，礼修物备。荐鬯卜牲，虔恭寅畏。八音克谐，天神咸暨。降福穰穰，永锡尔类。浩浩元精，无臭无声。临下有赫，得一以清。备物致享，荐兹至诚。泰尊奠献，夙夜齐明。至哉坤元，资生伊始。博厚称德，沈潜柔止。降禅方位，聿修明祀。寅恭吉蠲，永锡蕃祉。坤德直方，博厚无疆。秉阴得一，静而有常。宝藏以发，乃育百昌。肃祗禅祭，锡祉穰穰。皇矣圣祖，丕赫神武。秉运宅中，威加九土。德厚功崇，颂声载路。陟配方祗，对天之祜。毖祀柔祇，报功厚载。思文太宗，侑神严配。钟石斯和，笾豆咸在。永锡坤珍，资生为大。"}