{"id":"688345","title":"次内翰王世赏见寄韵","dynasty":"明","author":"江源","text":"非才不敢负明时，不是三宜即二宜。泉石养恬输野老，簿书流汗叹痴儿。家无楚客千头橘，囊有宣溪百首诗。再拟螺川寻旧约，放歌载酒莫愆期。位重望高人共羡，官贫能薄我相宜。夔龙在位宁忧世，贤否从天总付儿。千日独醒非恶酒，一生长瘦不因诗。刘郎莫道花期隔，犹有玄都观里期。湖山无地不经过，太华峰头瀚海波。老眼谩劳观鬻子，奇功何必夺蓬婆。万场富贵知谁在，半纸功名奈我何。耳热酒酣长一叹，叹他白石夜中歌。客里光阴五十过，每因名利却奔波。老休北里买娇妾，寒即南邻借脚婆。文字直须追董贾，诗家长叹步阴何。沾襟谩想柴桑老，赋得闲情对酒歌。"}