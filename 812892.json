{"id":"812892","title":"杂诗四首","dynasty":"清","author":"宋湘","text":"汲井下银瓶，起瓶月上手。泻水入银杯，举杯月亦有。纳之心与肠，足可转八九。八九转无端，扪之清且寒。谁谓心肠中，不能如井宽？终日营华服，服成人已老。终日营大田，田多生细草。何为世间人，力与天争巧。长安尘满城，炎天日杲杲。何不典清酒，莫自使枯稿。阅世四十年，忽忽叹无成。人苦不自知，百感戕其生。陶潜犹乞食，杜甫尚依人。吟诗岂在好，得酒还独倾。公卿闻羡人，我何羡公卿？东风吹绿来，好鸟鸣窗树。往复不愆期，朝朝复暮暮。树下读书人，今读到何处？书亦不尽读，读者何所悟。枝叶脱节根，岂伊古人误？"}