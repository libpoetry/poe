{"id":"686461","title":"秋兴四首","dynasty":"明","author":"田汝?","text":"宫梧殒翠下承明，御水流寒绕帝京。北极天连鳷鹊观，西山云起凤凰城。露凝仙阙开金掌，月照千门锁玉衡。惟有伶俜梁苑客，旅魂零落不胜情。山盘万岁倚妆楼，异代君王此地游。积翠中天通复道，隔湖倒影入寒流。月沉舞榭虚环佩，帘卷歌梁近斗牛。惟有彩云长不散，飞来飞去凤城头。西山龙藏郁巑岏，闻说先皇此驻銮。百道泉光飞宝地，万年松影静瑶坛。绮罗香寝天花落，剑佩声沉曙月寒。玉蕊琼枝长不老，空余辇路石漫漫。西苑迢迢隔绛河，遥瞻禁御渺烟波。天临偏甸开仙仗，日下平芜散玉珂。宫漏漫从三殿报，炉烟别向九霄多。龙池会有承恩处，谁唱清平第一歌。"}