{"id":"899735","title":"八声甘州 泛江有怀袁通父、唐月心","dynasty":"宋","author":"张炎","text":"空山弹古瑟，掬长流、洗耳复谁听。倚阑干不语，江潭树老，风挟波鸣。愁里不须啼鴂，花落石床平。岁月鸥前梦，耿耿离情。记得相逢竹外，看词源倒泻，一雪尘缨。笑匆匆呼酒，飞雨夜舟行。又天涯、零落如此，掩闲门、得似晋人清。相思恨，趁杨花去，错到长亭。"}