{"id":"1123635","title":"悼刘仲远","dynasty":"宋","author":"赵蕃","text":"平生远斋老，为说惠连贤。制行有成德，工诗称旧联。几年徒慕想，十载获周旋。别去吴中远，书无雁足传。朝共阿戎饭，暮同乌戍舟。新诗蒙惠好，顾我阙赓酬。化鹤惊何往，观鱼事已休。音容无日见，巾屦想神游。不念乃兄老，忍遗诸子才。结交予最晚，闻讣亦深哀。铭志谁为作，松杉何地栽。堂堂那复有，皎日竟浮埃。"}