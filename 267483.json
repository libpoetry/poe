{"id":"267483","title":"迷神引·戊戌五日半塘老人以清泉瓣香敬祀三闾大夫","dynasty":"现代","author":"朱祖谋","text":"谁与招魂湘皋路。零落佩兰盈渚。扬舲緤马，旧儃佪处。我思君，然疑作、断飙遇。悬圃陈辞后，意悽楚。日夕灵修感，奈何许。藉蕙肴芳，旋趁椒浆注。又冽泉倾，香芸吐。白蜺婴茀，古今恨、一时诉。望修门，独醒意，但凝伫。江水沈沈黑，夜猿苦。魂兮归来些，飒风雨。"}