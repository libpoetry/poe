{"id":"1062784","title":"子庄猎于近郊志康闻之盛赞如皋之举且督分鲜之饷再以诗往而子庄不报夫践霜雪跨陵谷以从禽荒之游乐则乐矣然未必贤伉俪之所喜也不然鲜胡为而不至哉故余再次来韵以索其情","dynasty":"宋","author":"赵鼎臣","text":"爱君谈兵如赵涉，往与西人锋刃接。尊前或诋次公狂，市上颇疑韩信怯。忽然结束变轩昂，驽马自驱千骑猎。狐狸博硕正吾须，鸟雀细微谁女慑。风驰白羽欻惊飞，火点红旗时一晔。将叔无狃戒其伤，君足正应防妇蹑。千金之子不垂堂，坐使颦眉羞美靥。径当去剑释皮冠，腥血淋漓休使喋。贤如孟光不与谋，搏兽于原毋乃辄。闻君三日静思愆，谢过莫如吾计捷。熊膰兔首速分张，好客庶几闾里侠。归家一笑定卿卿，止猎之书犹满箧。"}