{"id":"844503","title":"菩萨蛮 食蟹腹疾，九日不出，作画以代登高","dynasty":"清末民国初","author":"姚华","text":"江螯累我重阳病。登临画里成秋兴。落木半山亭。老松寒更青。远波风过后。坐见双帆陡。吹鬓转飘萧。客心庄与骚。雨晴林壑明生翠。郊光野色迎人媚。落日写苍颜。远衔山外山。人家云里住。没个人来去。此地隔红尘。只容身外身。"}