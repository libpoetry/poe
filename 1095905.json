{"id":"1095905","title":"复老归东嘉予亦治还蜀之装赋别湖上","dynasty":"宋","author":"释居简","text":"华风不常煖，华月岂常曜。泠泠弗鸣条，囧囧自反照。野马空眯目，爝火谩腾耀。谁结萤囊口，寒原并秋烧。谁枵土囊腹，夜壑哀万窍。向迩虽暂热，凭力亦易悄。悠然付静胜，了不直一笑。山林隐君子，浮俗固殊调。华风起蘋末，华月挂林表。既安云霾妒，畴忍尘杂扰。角叹一麟足，鹗洗百鸷少。弱水三万里，蓬莱眼中小。况夫左传癖，举世不足乐。亦复烟霞痼，沉绵颇相肖。云胡去留柄，坐困佞壬袅。挥手从此别，掉头莫回眺。爱惜双眉厖，脱略万事了。龙翔解悬榻，雁宕拓吟徼。摩挲送鸿目，掷弃连鳌钓。云来寄心思，临风一长啸。"}