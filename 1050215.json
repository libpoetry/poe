{"id":"1050215","title":"再和颖叔志游","dynasty":"宋","author":"郭祥正","text":"君为五羊仙，我效退之拜。默契如来禅，安用传画绘。沧海虽云阔，万里有限际。请从造物论，一瞬即破碎。灵龟胡为乎，钻灼烂腹背。生能发幽冤，神理助奇怪。晚投古寺食，荤味不如菜。摩挲庭下碑，百岁苍藓晦。忽逢润经处，房公俨如在。度人要成林，今已播禅话。忽为杀盗淫，佛敕所告戒。种子积无明，应须法雨洒。幸陪莲社缘，彼此吸清瀣。噫嗟絷轩冕，憔悴尘垢态。一朝趋地狱，苦恼孰肯代。瑩如摩尼珠，谁使浊水坏。与公志斯游，浩荡形骸外。"}