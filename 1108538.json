{"id":"1108538","title":"内翰洪公舜俞哀诗二首","dynasty":"宋","author":"刘克庄","text":"忆昔端平典册新，三麻九制笔如神。内庭唤作真学士，晚辈推为老舍人。垂死遗言尤苦口，平生谏疏最婴鳞。建功不作于潜死，谁为君王说厚伦。回首扬州一梦馀，故交已直玉堂庐。寒暄未省通君实，穷薄空烦诵子虚。甚愧丈人于甫厚，孰云夫子不回如。残年无复陪精论，开阖平生几幅书。"}