{"id":"1227777","title":"行路难二首 其一","dynasty":"元","author":"王士熙","text":"请君莫纵珊瑚鞭，山高泥滑马不前。请君莫驾木兰船，长江大浪高触天。瞿塘之口铁锁络，石栈萦纡木排阁。朝朝日日有人行，歇棹停鞯惊险恶。饥虎坐啸哀猿啼，林深雾重风又凄。罥衣绊足竹刺短，潜形射影沙虫低。昨夜云月暗，今朝烟雾迷。青天荡荡红日远，王孙游兮草萋萋。行路难，归去来。振衣涤尘转淮海，故山之云莫相猜。行路难，古犹今。翻手覆手由人心，江空月落长短吟。"}