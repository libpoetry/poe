{"id":"1121628","title":"别拟太上皇帝挽歌词六首","dynasty":"宋","author":"范成大","text":"身济投艰业，时乘拨乱机。荆榛荒帐殿，风雨颒戎衣。有日临黄道，无星彗紫微。至今淮海上，犹咏六龙飞。大孝天孚佑，精诚敌可摧。龙輴迁座至，騩驭及泉回。永祐千章木，慈宁万寿杯。古今无此事，绝德诏方来。敛福开皇极，储祥握赤符。寇降千猰㺄，胡拜两单于。洗甲民安枕，垂衣国覆盂。有生何以报，寿域亘绵区。与子传神器，承家得圣人。阶庭天下养，壶峤海中春。四叶斑衣乐，三加玉册新。寿宫如帝所，何必上霄晨。舞羽修文后，投歌讲艺时。天章云汉丽，国典日星垂。麟绝仲尼笔，猿啼神禹碑。伤心河洛水，无处问龙龟。甫贺蝇传赦，俄惊鹤驭风。首山铜鼎就，前殿玉卮空。日岂挥戈及，天无鍊石功。如何千万寿，不待九龄终。"}