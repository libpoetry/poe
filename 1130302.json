{"id":"1130302","title":"至抚州崇仁县寄彭思禹奉议兄四首","dynasty":"宋","author":"释德洪","text":"去年岁饥民减口，晨无炊烟閒甑缶。面馀菜色短气中，经营有钱易升斗。抱孙买锄今岁丰，黄云?稏村村同。东林鼓声是谁致，聪明慈惠陇西公。吏奸今古同一律，迩来间见复层出。一邑雀息行镜中，公则生明无别术。放衙下帘调索弦，来禽青李浴清泉。吾侪呈押日课办，亦作岸巾相对眠。我年政如牧民术，败群者去羊蕃息。向来盗窃如有盟，飞蹑垣墙度窗隙。下车夜户民不闭，终夕四邻无犬吠。一欢醉倒不须归，以塼支头路傍睡。争歌来为民父母，百里民心始安堵。外台选才第荐之，何必知贤夺而去。当持马足卧车辙，报汝百年终有别。蹄涔不著横海鲸，簿书那容万人杰。"}