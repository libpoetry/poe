{"id":"210891","title":"读汉史·彭蠡万顷波","dynasty":"宋代","author":"刘应时","text":"彭蠡万顷波，胥江八月涛。所蓄盖有素，末流故滔滔。君子贵养源，毋事驾说劳。汉祖过百人，心动疑贯高。田孟天下士，其忍负赵敖。处死且不难，视身如鸿毛。髠钳吾何畏，义命岂忍逃。乘舆忽至止，兴运有所遭。挽首与之语，议论诚英豪。回视汉廷臣，谁能出尔曹。即日拜宋相，泥涂升九皋。大闲不可逾，四维在所操。我观忠义传，荣如华衮褒。置君如奕棋，百岁犹腥臊。"}