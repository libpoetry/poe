{"id":"761520","title":"倾杯 丙辰自寿","dynasty":"清","author":"况周颐","text":"清瘦秋山，斑斓霜树，年年劝人杯盏。浮生事未信，全是似月难圆，比云更幻。便南飞、黄鹤依然腰笛，意懒旧江山，梦沈天远。自惜金缕，沧桑莫辞留倦眼。首重回、承平游衍。怕者回凭阑，斜阳如水，去日蹉跎，青镜鬓丝，较甚文章贱。持此恨谁遣。凭消领、梧叶閒愁，芙蓉幽怨，相期老圃寒花晚。"}