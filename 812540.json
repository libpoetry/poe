{"id":"812540","title":"三月自吴淞复旦学堂还寓因忆昌黎食虾蟆诸诗不觉大笑戏成三绝句","dynasty":"清","author":"严复","text":"桃李端须著意栽，饱闻强国视人才。而今学校多蛙蛤，凭仗何人与洒灰。瓶水才添起小澜，爬沙手脚恣盘桓。通宵呜唤知何意，且说盆池不属官。龙雀东南白虎西，从渠吞月罪应齐。吴烹卤馔吾何择，不更攒眉吃水鸡。"}