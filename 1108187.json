{"id":"1108187","title":"送杜季习四首","dynasty":"宋","author":"刘子翚","text":"结庐空谷抱沉忧，底事轩车肯为留。千里问涂良独苦，似君须向古人求。闻道华亭已解围，亲朋消息未全知。君归为遣书来报，细说从初丧乱时。寂寂家园草覆阶，乱兵飞箭入楼台。丁宁莫斫湖边柳，尽是刘郎手自栽。摇落难堪更语离，晓风吹月上征衣。送君直到长亭去，只影愁寻旧路归。"}