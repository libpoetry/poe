{"id":"1115588","title":"上巳同沈虞卿尤延之王顺伯林景思游湖上得十绝句呈同社","dynasty":"宋","author":"杨万里","text":"鹄袍林里过芳辰，闻道春来不识春。及至识春春已老，于中更老是诗人。总宜亭子小如拳，著得西湖不见痕。湖上轩窗无不好，何须抵死拣名园。孤山山后北山前，十里长堤隔两边。一行垂杨绿无缝，石桥通处过春船。天色䰒松未肯收，吾侪自乐不曾愁。随宜旋旋商量著，晴即闲行雨即休。篮舆休上马休骑，湿却青鞋也不辞。拣取雨丝疏处去，携筇且谒水仙祠。雨催杖屦却须回，捲上疏帘眼顿开。十里湖光平似镜，柳梢梢外一船来。湖上春游只爱晴，何朝何夕不晴明。绝怜疏雨微云里，点缀湖山分外清。凭久栏干可一杯，湖山飞入水中来。多情燕子能相劝，舞破东风去却回。今年山路少人来，酒肆萧然绮席埃。政尔坐愁春寂寞，画船箫鼓忽如雷。岸上湖中各自奇，山觞水酌两皆宜。只言游舫浑如画，身在画中元不知。"}