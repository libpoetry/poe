{"id":"815294","title":"金缕曲 亡友陈小鲁一窗秋影盦词集","dynasty":"清","author":"赵庆熹","text":"一睡中山觉。醉刘伶、荷锄埋我，请公无吊。名士眼前尘污面，且向夜台笑倒。原不算，聪明误了。呕出心肝拼死殉，是何人、手段伸长爪。归去矣，玉楼召。可怜笔阵千人扫。奈何他、古今常例，词场纱帽。传与不传原偶耳，传者岂皆绝调。只达士、付之一笑。如此奇才偏抹煞，想天涯、埋没知多少。布衣耳，有谁晓。咄咄青天怪。怪天公，聪明懵懂，一般看待。处仲唾壶成底事，如意铁都敲坏。此公死，诸君大快。落拓江湖年少侣，只君先、了结文魔债。作仙佛，永无碍。雨声灯影魂何在。还记他、偏衫醉帽，狂奴故态。满纸白描秋水影，落笔山林气慨。在秦柳、苏辛之外。不少旗亭同赌酒，奈词坛、从此无君派。眼中泪，为谁洒。"}