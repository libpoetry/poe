{"id":"246434","title":"贺新郎·京口登北固亭怀稼轩","dynasty":"现代","author":"王蛰堪","text":"八百年前事。恍当时、酒边长啸，霸才雄睨。翘首中原吟望处，曾忆先生垂涕。非掇拾、山河无计。满眼风光登览罢，算空馀、虎虎吞江气。千古恨，锁青兕。凭栏小伫伤怀地。漫重嗟、英雄消尽，浪萍东逝。一曲悲歌残照外，招得词魂归未。问此日、风标谁继。太息苍元忧乐与，但孤衷、一点差堪拟。听雁阵，动凄厉。"}