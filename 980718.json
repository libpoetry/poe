{"id":"980718","title":"送侄子靖还九经堂","dynasty":"宋","author":"晁谦之","text":"少师睦宗族，誉望四海尊。具载涪翁诗，凛凛英气存。我方继先志，爱汝贤弟昆。郊天均霈泽，延赏光子孙。适当强而仕，青衫拜君恩。命驾易千里，玉麟共清樽。半年悦清话，膏车遽还辕。轩昂意气雄，下视鹏与鹍。我今归兴浓，倦游怀文园。送别已凄断，握手何忘言。九经在践履，勤劳穷渊源。勉为门户计，无使群议喧。行轻则招忧，世事难重论。勿贻内举羞，同姓古所敦。"}