{"id":"817","title":"和刘侍郎入隆唐观","dynasty":"唐代","author":"杨炯","text":"福地阴阳合，仙都日月开。山川临四险，城树隐三台。伏槛排云出，飞轩绕涧回。参差凌倒影，潇洒轶浮埃。百果珠为实，群峰锦作苔。悬萝暗疑雾，瀑布响成雷。方士烧丹液，真人泛玉杯。还如问桃水，更似得蓬莱。汉帝求仙日，相如作赋才。自然金石奏，何必上天台。"}