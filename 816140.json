{"id":"816140","title":"寿郡守苏斋","dynasty":"清","author":"章甫","text":"十年化被八闽东，扇海曾薰鼓俗风。选璞琢开千嶂白，网珊罗起一江红。即戎齐效三军力，奏凯频加百战功。造福苍生咸托命，天教矍铄老来雄。驿马南驰万里临，瀛壖重荫使君阴。河山如故环城郭，父老相随认鹤琴。甘露两朝天子德，寒冰一点老臣心。白云岳降诚非偶，嘘气长施傅说霖。"}