{"id":"727528","title":"赠李俶南二十四韵","dynasty":"清","author":"吴敬梓","text":"行旌新岁至，候馆早春寒。梅蕊宵疑坼，椒花晓未残。光风迎北户，淑气转东阑。晋接言辞洽，周旋礼数宽。家声重仙李，功业著楼兰。忆昔横戈数，曾闻倚剑看。秋风衰草白，落日大旗丹。羌笛声多怨，鸣笳梦岂安。龙城誇万仞，虎旅凛三单。月朗辉银铠，沙飞染绣鞍。革心有硐户，稽颡是呼韩。禹甸休传檄，尧阶庆舞干。长才试盘错，壮志历艰难。自合膺专阃，还宜议筑坛。边疆欣奏凯，薄海羡飞翰。虎豹娴韬略，蛟螭走笔端。焚香炉鸭瘦，翻帙蠹鱼乾。才子珠为唾，先生铁作肝。高情惟觅句，雅韵若无官。适兴还挥麈，新诗拟弄丸。油幢千骑上，鬃马万星攒。躬应升平运，交深寒士欢。挥毫惊浩瀚，伸纸自汎澜。伫见颁纶綍，天阶奏凤鸾。"}