{"id":"747982","title":"携儿游上下天门过生日地在桐梓郭东十五里山势凑此峭迫上下距里许开为两门皆悬壁穹窿深十余丈其宽倍之溱溪东源所经未涨时人可过两门内有田有村游其中俯仰周览皆崖石苍白相间而垠堮上又皆长萝古松碧入云表恍然已出尘世也","dynasty":"清","author":"郑珍","text":"不知为先有水后有山，山来避水过其间。抑不知先有山后有水，水来破山出其里。春风铿杖游天门，两门中若桃花源。小儿怪问山水意，异境恍惚难为言。尝疑混沌时，必有物混成。十二万年中，布置开天明。继又几何年，辟地令就千万形。然后下视历历者河岳，上视昭昭为日星。人目之所不及见，知有几许神妙何从名。如此小山川，其初骨脉殊不清。爬高抉塞举手事，奇熊诡状因以呈。今观太华峰，掌蹠遗巨灵。寻当雷劈山，瞬息已变更。何况天地母，可以智力思议求其能。看山自有真，心会不在远。强欲索根原，纵得亦已浅。我观我生犹未知，且可山水相娱嬉。何缘无事自取闹，笑看岩间红杏枝。"}