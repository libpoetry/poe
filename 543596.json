{"id":"543596","title":"闫蓬头歌","dynasty":"明","author":"胡应麟","text":"闫先生，羽客流，发蓬蓬不裹头。身骑两白鹿，手掣䨥青虬。前生七圣相追游，飞翔八极横九州。朝升大罗顶，暮宿昆崙丘。木公授宝箓，王母发清讴。飞琼弄玉众仙女，行厨上食罗珍馐。桃花万树核如瓮，东方小儿不敢求。何来醉闯拘翼座，脱巾露顶眠琼楼。雷公轰轰上帝怒，谪向下土称蓬头。长身大腹状殊绝，赤颧红颊惊庸流。方瞳射空碧电烱，紫髯拂地苍虹流。终朝一食气逾王，终夜不寝神长游。严冬雪片大于席，寒冰十丈风飕飗。先生此时赤双足，单衣不御青貂裘。道旁观者色沮丧，真仙出世谁能俦。和光颇类柱下史，玩俗或比蒙庄周。仰天大笑暮云碧，茫茫下土皆蜉蝣。朅来偶过勾曲洞，乘鸾跨鹤三峰头。乖龙左耳割不得，飘然一苇来南州。众中遇我心莫逆，片言立使千金投。微辞奥旨发中夜，变化恍惚难先筹。时时诧我骨毛异，青城仙伯行相求。三生石上事非远，努力缮性穷熏修。愧我中年薄闻道，尘埃碌碌随轩輶。神明凋谢鬓发改，岂将七尺图封侯。感君便欲逐君去，乾坤万事同浮沤。三公七贵竟何物，五阴四大俱悬疣。何如长啸出寥廓，霍然尽豁平生愁。闫先生，且莫行，为我留，谪期未满堪夷犹。吾家别业武夷上，铁船丹灶悬高丘。幔亭之君日来下，三山九曲随冥搜。他年挟尔棹歌去，坐看大海天咫尺，巨鳌赑屃浮中流。珠宫贝殿耀金碧，清都绛阙喧琳球。鹍鹏一卧九万里，鸿鹄一举三千秋。玉皇香案倘相忆，羽翰白日飞神州。"}