{"id":"479451","title":"有所思","dynasty":"明","author":"石宝","text":"东风二月扬新沙，忆醉燕南豪士家。狂歌剧舞共春色，正值东邻桃始华。情阑每厌筝笛聒，意放不遣山林遮。船头诗篇船尾酒，解缆直下清溪涯。太原乔生兴踔绝，偏爱渔蓑冒风雪。杯空正自吸流泉，月出先判宿岩穴。封龙山人意原苦，坐觉悲风起尊俎。鬓星岂乏长安尘，衣斑尚带西湖雨。百年离合江上云，万事纷纭江水纹。千里夕阳春草绿，停云空忆鲍参军。"}