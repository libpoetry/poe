{"id":"1110234","title":"挽和靖先生诗三首","dynasty":"宋","author":"吕稽中","text":"往在伊川学，他时洙泗传。从来有高第，未觉丧前贤。缪列三千士，于今二十年。山颓与梁坏，泪尽会稽前。四海尊师席，斯文特未衰。何其两楹梦，遽使哲人萎。阆水从容意，稽山疾病时。勤勤付斯道，矢死奉成规。垂老朝三聘，生平食一箪。绝知斯道在，遗恨得时难。庙谨先师祀，书传后代看。形容铭墓石，三发喟然叹。"}