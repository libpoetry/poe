{"id":"961860","title":"右寄此诗后忽得简云儿曹亦寄五言用韵皆同殆一段佳话遂再赋长句","dynasty":"宋","author":"姜特立","text":"天性固自同，学问亦有源。胡为两章句，韵韵皆蝉联。有如五音作，琴瑟随宫悬。排比不乱行，又似贯珠然。窃意予父子，与公有世缘。精神所交感，默契难言诠。书来亟报我，故事前无传。欲将此段奇，竟入佳话编。况复惠新句，律吕递相宣。"}