{"id":"771058","title":"齐天乐七首 其一","dynasty":"清","author":"蒋敦复","text":"杏梁燕去芳巢冷，佳人即今何在。草没朱门，尘封碧瓦，风雨绿纱窗坏。繁华易改。叹一梦成烟，万花如海。漫与云齐，迢迢西北暮愁外。满湖尚流粉水，瘦蛾都掩了，远岫凝黛。脂溢香销，妆台镜坠，十斛量珠难再。明蟾又挂。剩寂寂帘衣，玉钩敲碎。悄立星鬟，夜深摇翠佩。"}