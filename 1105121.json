{"id":"1105121","title":"和子山春日雨中书事见寄","dynasty":"宋","author":"文同","text":"菀菀冥冥雨气沉，一春长是咏春阴。燕归画栋帘栊静，莺下雕栏院宇深。斗草玉钗应复约，看花金勒误重寻。谢郎风调将谁奈，独倚书床拥鼻吟。青春已破六十日，正好共携歌管游。莺花有意欲恼乱，风雨何事相淹留。南园綵棚映绿树，西湖画舫临清流。几时云阴得敛霁，愿把一樽相献酬。"}