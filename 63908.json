{"id":"63908","title":"岁暮赠新安吴用卿","dynasty":"明代","author":"王惟俭","text":"北风吹云云四幕，岁尽穷阴苦寂寞。忽闻有客来大鄣，清姿绝尘立野鹤。大鄣山客性耽古，开缄发箧光煜龠。夏王九牧铸黄金，大泽深山远不若。于阗雁肪截昆吾，饕文如发双龙攫。丰隆煽火天公下，紫烟飞尽粉骨薄。锦缥细展墨花翻，河东二柳敦煌索。会稽内史十五字，崩崖断石压秘阁。老夫亦出汉螭钩，海虬盘觚绿玉削。方鼎癸父隐亚文，满堂宾客起错愕。箧中宝物朽欲死，谁从柯亭裁新籥。呜呼此事真未易，共君且倾银凿落。"}