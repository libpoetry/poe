{"id":"1106049","title":"蝶恋花 其三","dynasty":"宋","author":"王安中","text":"千古铜台今莫问。流水浮云，歌舞西陵近。烟柳有情开不尽。东风约定年年信。天与麟符行乐分。带缓球纹，雅宴催云鬓。翠雾萦纡销篆印。筝声恰度秋鸿阵。未帖宜春双彩胜。手点酥山，玉箸人争莹。节过日长心自准。迟留碧瓦看红影。楼外尖风吹鬓冷。一望平林，花相映。落粉筛云晴未定。朝酲只凭阑干醒。"}