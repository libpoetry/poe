{"id":"792821","title":"暨阳怀古二十三首 其十八 砂山","dynasty":"清","author":"缪徵甲","text":"思善死贼舅存孤，如杭母子失穷途。义仆承信鞠呱呱，其姑得之育姑苏。承信为主刃贼逋，明祖代元开康衢。孝子还乡血泪枯，先赘海虞幸生雏。别妻寻母走越吴，三年濒死焦发肤。后得牛商载与俱，昼锦坊前鄞县居。有妪似儿痛貌癯，十八年前述旧符。迎母归养一纪逾，得终天年首正狐。孝子不愿旌门闾，愿葬先陇砂山墟。"}