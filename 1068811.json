{"id":"1068811","title":"与客手谈坐久废食疟子忽作病退家人相劝从此却枰因为数语以自解甚似刘伯伦断酒文也昔孟嘉嗜酒或曰酒有何好而卿嗜之嘉曰公未得酒中趣尔予于弈棋亦云","dynasty":"宋","author":"张扩","text":"棋亦有何好，味如酒中天。胜处要自知，岂为醒者传。吾身等芭蕉，幻质非真坚。傥无轻举诀，未免忧患缠。愿从烂柯叟，时作坐隐仙。人生几两屐，不愧阮孚贤。"}