{"id":"721986","title":"哭汪右湘","dynasty":"明末清初","author":"屈大均","text":"岂意黄山下，斯人不可期。未遇方壮日，已是返真时。玉树埋荒草，嘉莲陨碧池。三年招手处，望断阮溪湄。老友江东尽，凋零及少年。文章无白首，意气在黄泉。筑室当文杏，迎予学太玄。侯芭今已矣，泪湿授经笺。未见而颜色，神交日益亲。才高谁不世，道大自无人。槿艳空朝露，松寒有古春。谈林殊寂寂，麈尾欲生尘。"}