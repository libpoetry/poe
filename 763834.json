{"id":"763834","title":"春从天山来 赠陆君旸","dynasty":"清","author":"董俞","text":"白发花卿。向梨花皓月，绿醑同倾。宫商自谱，乐府新声。骊珠一串分明。看轻拢慢撚，掩抑无限深情。正魂消，渐曲终人散，斗转参横。当年禁廷宠召，喜子夜瀛台，天语峥嵘。汉代延年，唐时幡绰，风流今古齐古。旋南驰叱拨，春江路、蟾白螺青。掩柴荆。蒲团茗碗，蝶梦初醒。"}