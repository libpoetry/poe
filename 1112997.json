{"id":"1112997","title":"外祖李承事挽词二首","dynasty":"宋","author":"张纲","text":"总角承颜赖击蒙，后生因识古人风。忘情自到羲皇上，盛事多谈庆历中。双寿儿孙青若若，一门慈孝郁葱葱。吁嗟耆旧今何在，古木斜阳濑水空。西山忽与老人期，未报深恩忍复思。燕及祖风从少小，与闻家训识操持。聊从诸舅纪遗行，深愧外孙无好辞。悬想追封在他日，附书名传有佳儿。"}