{"id":"92409","title":"筠庵·故老谈李僊","dynasty":"宋代","author":"杨万里","text":"故老谈李僊，晋日上寥廓。随身无长物，止跨一只鹤。鹤本非胎生，古卯尚遗壳。千年石似坚，覆在凤山脚。寒宵晦风雨，神光照岩岳。犬嗥鸡夜鸣，龙泣人寝愕。秪今筠庵是，因物非绳削。当时菢破处，作门不关钥。盖以一把茅，聊以护霜雹。遐瞻如钓翁，蘘衣逐层著。我来验幽讨，意尚疑谚谑。雾中披羽衣，砌下脱芒屩。入户环仰观，中空生响诺。不见朱顶雏，犹存雪色膜。松梢双老鹤，戛然下檐角。老夫忽心惊，不敢小盘礡。"}