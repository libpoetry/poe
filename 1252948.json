{"id":"1252948","title":"又用前韵","dynasty":"元末明初","author":"刘基","text":"树头寒月影扶疏，天上清霜下玉除。紫塞风高鸿失路，碧梧枝冷鹊移居。虎头旷日糜仓粟，牛腹中霄诧帛书。见说抱关堪避世，稗官犹可学虞初。西风吹面雨霏微，片片浮云水上依。鸿雁群翔营口实，凫鹥对立惜毛衣。关河惨烈时将晚，原野萧条叶自飞。惭愧江湖一萍梗，厌听咿轧响邻机。"}