{"id":"1225268","title":"仙坛秋月图","dynasty":"元","author":"吴师道","text":"宫中美人秋思多，夜揖明月追仙娥。画阑桂树倚楼阙，碧落天坛飞□□。画师不解西风梦，笔端便有华阳洞。更将妍画写清词，轻扇君王心已动。炎精季叶堪叹嗟，矧尔妍丽倾其家。申生遗祸到济渎，府中丞相真奸邪。吴宫一扫荒烟冷，旧事凄凉复谁省。百年永鉴不可忘，留与人间看扇影。"}