{"id":"1118080","title":"杂兴二首","dynasty":"宋","author":"陆游","text":"陋巷无心长草莱，柴门偶自不曾开。馀龄渐迫诸孙长，徂岁将穷积雪来。旦欲燎衣无宿烬，暮思赪颊但空罍。孰知自有忘忧处，绕坐新书正作堆。此身漂荡等流槎，又向江村送岁华。急雨遇寒凝作雪，明灯无灺结成花。座悬镜古森毛发，瓯聚茶香爽齿牙。况是贫家多乐事，阿开渐学手吒叉。"}