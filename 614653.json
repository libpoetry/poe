{"id":"614653","title":"山东驿中","dynasty":"明","author":"韩日缵","text":"前年济上氛祲起，鸿雁哀鸣渡淮水。淮水东流不复还，故乡门巷生荆杞。君王诏出未央宫，逃亡尽照光明中。太仓缗钱十六万，御史新乘碧玉骢。今年山东旱仍剧，六月不雨炎威赫。何草不黄人不将，路入齐东土尤赤。为问流移归不归，秋气飒飒黄尘飞。毒霾翻风白日动，螟蝗鼓翼天蔽亏。雨师田祖竟何许，捕蝗蝗集纷如雨。野老白言富□翁，往年粟米忧红腐。资粮尽饱螟蝗腹，儿女满□空环堵。有儿索饭啼门东，有女含饥事丝缕。西邻卖男更鬻女，饥年那得守乡土。我行炎酷遍荒□，东蒸扶桑干欲枯。驱车历尽逃亡屋，安得一上监门图。餐钱空愧守津吏，与奴脱粟马青刍。"}