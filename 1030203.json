{"id":"1030203","title":"葛仙山","dynasty":"宋","author":"熊克","text":"秋风吹我衣，秋水洗我心。乘风直上葛仙顶，仙家楼阁烟霞深。蓬莱何曾弱水隔，兜率有天才咫尺。等闲拍手倚阑干，惊起蛟龙移窟泽。试剑石老苍苔封，洗药池在丹砂红。老仙骑鹤去未还，投崖何处寻遗踪。霏霏濛濛天欲霜，神州万里何茫茫。昆明水浅劫灰冷，几见东海成田桑。洞箫吹断月满堂，梦中恍惚侍玉皇。觉来两袖携天香，是非忧乐俱两忘。骖骐麟，翳凤凰，得与尔，高翱翔。仙翁一笑白云上，赠我长房青竹杖。明朝去向葛溪滨，莫遣风雷惊世人。"}