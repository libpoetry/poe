{"id":"1107542","title":"晚年辟地为圃僭用老坡和靖节归田园居六韵","dynasty":"宋","author":"叶茵","text":"太湖三万顷，湖中东西山。谋隐愧不早，欲往嗟衰年。道南地夷旷，半占龟鱼渊。断岸连疏村，浮云栖平田。得此愿可酬，不啻湖山间。瞻彼闵子巷，卜居千载前。犹存六七舍，古柳生青烟。邻曲来无时，为予喜欲颠。畴知在尘境，中有风月閒。吾将老此乡，草木俱欣然。已受鲈乡招，柴车异尘鞅。方春融融时，红紫形梦想。胜游计自今，乐事何曾往。迎意引壶觞，班荆集少长。容膝地有馀，意不在袤广。牧竖良知心，长歌振林莽。蚕姑馈新蛹，篱落桑柘稀。一茧视万事，浮生同于归。水浅凉可濯，荷深香可衣。载言老圃计，勇决无依违。疏牖炷柏子，日与琴书娱。已复回商飙，凉意浮郊墟。自成松菊趣，不杂轩冕居。悠悠鸟脱罟，局局兔守株。试叩塞上翁，得丧为何如。元亮抱至道，诗发道之馀。利名莫能束，精神游太虚。冥想田园归，其乐无时无。控驴灞桥坳，纵棹剡溪曲。缤纷天上花，拍拍春意足。能追兹辰欢，独许苏玉局。憧憧市朝人，继晷犹秉烛。野翁太无营，借暖待晴旭。结庐田畴间，稔步东西陌。时哉休且休，聊以适吾适。汗漫游难逢，崦嵫日易夕。筱影延户深，苔晕补阶隙。而有蛙蚓居，口腹犹役役。顾予安一閒，顶踵蒙帝绩。发为四时吟，吟中自规益。"}