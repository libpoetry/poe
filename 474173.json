{"id":"474173","title":"题仙岩文丞相祠","dynasty":"明","author":"王世贞","text":"丞相仓皇出虎穴，夜半真州鬓成雪。江南是处万马尘，海上堪挥一腔血。丈夫变名难变心，此心在宋不在身。从行少年四五辈，倜傥千秋荆聂伦。崖山波腥鼓欲死，柴市星寒碧初委。若使黄冠自北还，犹能赤帜从东起。仙岩之山郁嶙峋，二百年来日月新。毋论削迹勤王地，大有衣冠荐芷蘋。君不见真人奋淮北，金戈立扫毡裘色。鄂国喑呜表后身，瀛公宛转留遗息。解道狂胡运已微，只今白羽昼长飞。铁衣自风石马汗，一夕犁庭转战归。"}