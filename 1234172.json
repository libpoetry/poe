{"id":"1234172","title":"次韵齐彦学士中秋雨后玩月","dynasty":"元","author":"赵孟頫","text":"卧痾愧微官，俯仰百忧集。安知中秋至，但见明月出。萧萧雨新巳，凉气澄霁夕。青旻罗疏星，灿若殊与璧。小虫鸣草根，万物皆自适。而我独何为，矫首望南北。愁来无端倪，拨去终不释。人生莫不乐，杯酒会邻戚。高歌杂清唱，起舞戛鸣瑟。闭户且复眠，空尊何由酌。"}