{"id":"980603","title":"送苏季升出守明州","dynasty":"宋","author":"晁说之","text":"四明白发船司空，喘息使君如不容。自尔怕道四明守，问今何人休嚇侬。丹阳丞相苏公子，气和体正如家公。坐令山水生清思，云南云北挥毫中。江瑶海扇不入箸，肯以腥咸水驿供。百家之产归一器，诏下扫除勤耕农。皇威海外詟蛟蜃，丽人大舶安得通。元年新政见此守，丞相苏公真有后。过家上冢问阿兄，四海澄清眼明否。"}