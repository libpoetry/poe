{"id":"863201","title":"曾谹父再赋鼓字韵诗再赋一篇","dynasty":"宋","author":"王洋","text":"头如青山手如雨，十日瓦沟鸣羯鼓。南城病客偏作愁，鱼游浅釜蛙同渚。去年曾困夏畦乾，巫祝陈牲女师舞。淮南米贱隔关河，漫道归期久已许。谁同著力破愁城，愿备前行插飞羽。那知物理自乘除，原思五秉公西庾。暑雨祁寒人莫嗟，洁笾涤豆神其吐。茅檐生意满晴川，方信齑肠能抵虎。"}