{"id":"1126263","title":"梦中作四首","dynasty":"宋","author":"曹勋","text":"阆苑东头白玉京，五云拂拂护层城。龙鸾高并旌幢过，知是仙班退紫清。鲜云覆首肃朝衣，青霭横霄映玉鸱。浩阙一闻金石奏，人间几度岁华移。赐得渊书下太微，渊灵元已载云旗。便从碧海方瀛去，清道鸾歌与凤吹。八景云舆驾六龙，东方常御太和风。箫笳冉冉升黄道，冠剑重重拜木公。"}