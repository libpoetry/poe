{"id":"1231137","title":"复龙洲先生墓","dynasty":"元","author":"潘纯","text":"夷门王气横江来，秋风落尽梁宫槐。凤凰山头驻青盖，海门楼阁空中开。五国城荒雪如席，寒拥旃裘两宫泣。帛书不系雁南飞，衰草黄云澹无色。君臣自谓虞重华，不识何如司马家。凤笙龙管将进酒，玉阑羯鼓方催花。白头遗老空惆怅，铁锁长江幸无恙。狱中谁救岳将军，人间知有秦丞相。搢绅之士皆汗颜，山林气压居庸关。那知义胆忠肝者，弗在貂蝉玉佩间。何人好事高千古，爱此淳风似邹鲁。咸阳寂寞汉诸陵，惭愧刘郎一抔土。"}