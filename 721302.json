{"id":"721302","title":"赠别黄忍庵太史四首","dynasty":"明末清初","author":"陈恭尹","text":"百年无作者，之子擅奇才。岂谓黔中使，翻从岭上回。衡文时望重，握手老怀开。更喜居停近，深宵亦往来。东郭淹游迹，南园接古祠。乘车为客日，闭户著书时。怯醉开椰酒，从酸剥荔支。海隅多异物，嵇陆未能诗。学到难穷地，文能不愧名。虽为今太史，犹似老诸生。江海心常下，山林迹未并。一时称盛事，千里聚同声。暂为乡井别，十日惜分携。观化俄生柳，看书亦杖藜。心知龙节返，路出海云西。会买扁舟送，渔家水满堤。"}