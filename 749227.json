{"id":"749227","title":"沜园歌","dynasty":"清","author":"李德仪","text":"平生性癖耽山水，十年插脚黄尘里。都城西去富丘壑，人说山林在朝市。忽然振衣凌蓬莱，澄怀无地起楼台。沜园主人招手笑，满山桃李春风开。入门十步九移目，寿藤奇礓杂花竹。五百弓地敞幽径，一千株松拂老屋。护田近水绿半湾，瞰户远山青一角。丹棱雅谥兮芙蓉，不数樊川兼杜曲。东野家见少于车，火急危置琴剑书。樵苏不爨径须饮，铜钱三百村醪沽。客来谓真成独乐，斯园奥如还旷如。跫然足音空谷远，得无掩卷歌卬须。我乃冁然答万物，皆吾徒烟云相供。养风月，相招呼。池水契交淡，林鸟乐友于。园父溪叟不识字，邂逅亦解谈黄虞。况复读书兼读画，有时落笔风雨快。纸上能传花草神，诗中如共渔樵话。回忆红尘碾车毂，役役东华几寒燠。剧场竹肉沸喧阗，典谒冠裳苦钳束。何如此处闭双扉，园林昼静剥啄稀。清间一日抵两日，云鹤振翮鸥忘机。胜游更与数畴昔，山寺碧云湖裂帛。携家今入画图中，自署头衔沜园客。"}