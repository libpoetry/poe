{"id":"811523","title":"行路难","dynasty":"清","author":"冯溥","text":"长安豪贵起大屋，日食万钱苦未足。洛阳年少来上书，旁观笑破绛灌腹。昔日信陵谋孔艰，车骑喧阗老抱关。太史犹记东门里，过者徘徊不忍还，呜呼蹑屩担簦日三喟，人生报恩会有地。少年结交意气豪，杯酒欢娱赠宝刀。出门一笑轻其曹，铭钟铸鼎等鸿毛。白日晻暧不相待，霜刃绣涩沉光彩。无复伏波铜柱勋，空愁薏苡飞书在。呜呼茫茫尘氛无要津，弃繻破浪属何人。纫兰不耐久，磨刃空伤手。树锻既不堪，犊鼻亦可丑。丈夫悬弧志四方，焉能局蹐徒俯首。脂车秣马越太行，自信险阻无制肘。我车脱幅，我马卒瘏。前有虺蛇，后有猛虎。将伯无助，困于林莽。咄嗟歌白石，慷慨问青旻。孰知坎壈蓬蒿士，亦有当年稷契臣。"}