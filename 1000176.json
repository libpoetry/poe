{"id":"1000176","title":"走笔成一篇答徐君先辈见寄","dynasty":"宋","author":"强至","text":"定交初何年，昔齿会稽学。君壮我尚少，道复先我觉。子时于众人，百鸟一鸑鷟。学官程诸生，题品或义卓。众方缩手顾，君笔已一捉。落纸千馀言，浑如玉出璞。辞场或鼓行，无敢犯锋槊。有时谈遗经，圣贤在口角。愤疾异说妄，摘抉三传駮。语气清不休，旱天冽雷雹。南北俄乖张，同时去师幄。未几会京国，君羽正濯濯。以文试有司，好古拙雕琢。一失太常第，闻子继屯剥。翠铩累在毛，龟剔衅由壳。古人亦忧患，千载名愈卓。予虽缀小官，夙志负山岳。簿领但戕性，禄粟不周啄。再命作陋邑，举动尤龌龊。旋巢子何所，距我幸非邈。寄诗冬为期，当遂笑一握。待将得丧理，同付尊酒浊。"}