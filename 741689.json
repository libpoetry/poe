{"id":"741689","title":"尹伯奇琴台","dynasty":"清","author":"吴省钦","text":"台下泪波腥，台前病叶零。沈江娥媲节，在镐姞分型。衅起门帷舛，听缘室第荧。履霜弹切切，激濑和泠泠。掩袂哀谁偯，褰裳恨未瞑。荓蜂身惝恍，离黍弟伶仃。死孝愚夫悯，徕神醉觋灵。猿声连古峡，芦影断疏汀。亲过矶难已，家屯网适丁。放流循皓白，悲怨达苍冥。地补桑经注，图遗孔殿形。申生量一概，公道在西铭。"}