{"id":"1130347","title":"灵源清禅师赞五首","dynasty":"宋","author":"释德洪","text":"辩如玄沙有边幅，韵如睦州出风骨。默然而说心自昭，八荒光明寄毛粟。独立南荣山岳峻，临济欲倾不敢覆。笑横玉麈气如春，一堂严冷天魔哭。衲子无处摸索，画师笔笔画著。山僧醉眼难凭，付与众人弹驳。似则打杀灵源，不似㡠子烧却。魔外如惊涛，大愿真砥柱。生与海众同，没与海众处。兀然引带笑不言，从教大地山河语。风度凝远，杳然靖深。如春在花，如意在琴。虽甚昭著，莫可追寻。蹶起临济，如磁石针。披衣肯来，奔百川而地喘。袖手归去，碧一天而电收。闭门无个事，兀坐青两眸。喝月倒行前日令，呼山入坐上帘钩。"}