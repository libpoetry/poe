{"id":"113543","title":"观刘永年团练画角鹰","dynasty":"宋代","author":"黄庭坚","text":"刘侯才勇世无敌，爱画工夫亦成癖。弄笔扫成苍角鹰，杀气棱棱动秋色。爪拳金钩觜屈铁，万里风云藏劲翮。兀立槎枒不畏人，眼看青冥有余力。霜飞晴空塞草白，云垂四野阴山黑。此时轩然盍飞去，何乃漓屼立西壁。祗应真骨下人世，不谓雄姿留粉墨。造次更无高鸟喧，等闲亦恐狐狸吓。旁观未必穷神妙，乃是天机贯胸臆。瞻相突兀摩空材，想见其人英武格。传闻挥毫颇容易，持以与人无甚惜。物逢真赏世所珍，此画他年恐难得。"}