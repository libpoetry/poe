{"id":"1108487","title":"闻何立可李茂钦讣二首","dynasty":"宋","author":"刘克庄","text":"初闻边报暗吞声，想见登谯与虏争。世俗今犹疑许远，君王元未识真卿。伤心百口同临穴，极目孤城绝救兵。多少虎臣提将印，谁知战死是书生。何老长身李白须，传闻死尚握州符。战场便合营双庙，太学今方出二儒。史馆何人徵逸事，羽林无日访遗孤。病夫畴昔曾同幕，西望关山涕自濡。"}