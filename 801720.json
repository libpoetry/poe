{"id":"801720","title":"海山亭观落日歌","dynasty":"清","author":"顾我锜","text":"羲和鞭日声隆隆，朱轮丹毂双碾空。涂穷猝入大瀛海，回光倒烛深潭龙。海水忽涌沸，银涛如屋相撞舂。欲吞不吞吐不吐，但见万里熔红铜。阳侯惊诧海若笑，幻出万象真无穷。夭矫一金蛇，独卧洪波中。连蜷袅窕千万丈，小蛇蜿蜿来相从。熠然变火光，倾泻玻璃宫。浮光照曜际穷发，馀光溢出难为容。飘飘海山亭，结拘当海冲。我来露顶坐其上，放眼顿觉开心胸。霞收景灭忽不见，皎皎玉境升天东。"}