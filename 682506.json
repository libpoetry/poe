{"id":"682506","title":"出城马首望西山","dynasty":"明","author":"区大相","text":"出城一里已村寺，况有山翠堕马前。殿阁连空半烟雾，清凉何处是西天。西来绀宇郁重重，金地炉香隐碧峰。驰道绿杨三十里，夕阳应扣下山钟。芳郊草色欲浮空，处处垂杨隐梵宫。信马独行随所适，帝城春在雨花中。天花万树宝宫来，云际千峰向水开。闻道湖村佳景色，断烟疏柳出楼台。"}