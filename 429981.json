{"id":"429981","title":"上巳前溪招集延伫园赏海棠阴寒花盛而未开分得扫字即送其南行","dynasty":"近现代","author":"黄浚","text":"东风正对城西道，官柳青青报春早。画堂去岁光照廊，风霾今番为花祷。主人戒客复戒花，预选禊辰约佳讨。漏言谁奏通明章，乍暖还寒杂欢恼。春阴如墨染林亭，仙杖承霞接棼橑。凝妆未发昌州香，酣歌当喻宏农宝。相逢滟滟意矜持，一出盈盈世倾倒。乃知造物眷吾侪，及未开时看更好。山禽曳绶频觑枝，午酒临流思润燥。孤吟自趁风日外，沈忧常恐江山老。江南三月伫君来，鶗鴂关心怨芳草。不如早缚凤翎毛，珍重落英闭门扫。"}