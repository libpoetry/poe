{"id":"1062151","title":"岭云","dynasty":"宋","author":"洪炎","text":"吾居半山上，绕屋犹峻岭。举头即见之，坐卧作墙屏。忽复不可求，澒洞云万顷。初疑岸谷变，身不践人境。俄顷如故常，突兀在屋顶。隐现须臾间，变态莫记省。烟霞成痼疾，终日常炯炯。早阅金丹诀，未办卜灶井。世乱一丘壑，斯志或可逞。鸣猿落空岩，翥鹤飏晴影。石泉漱芳润，草木皆秀整。洞天有归路，未往心已领。"}