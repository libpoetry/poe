{"id":"404162","title":"梅子黄时雨·丁亥，一九四七年。咏木棉絮。闇公、六禾、颙庵、伯孝、叔俦、秋雪、纫诗同作","dynasty":"近现代末当代初","author":"黄咏雩","text":"飞絮流光，又风袅落花，梨云吹碎。看百越关山，夕阳如醉。岁月岂无迟暮感，英雄自有飞腾意。谁料理。冷暖世情，如许多事。应是。匡时经纬。念繁华梦好，蔫绣酣倚。待衣被人间，欢颜相视。堪笑杨花无气力，一生漂泊随流水。春归矣。鹧鸪乱啼声里。"}