{"id":"691856","title":"赠郑生三首","dynasty":"明","author":"李梦阳","text":"杪秋木叶脱，霜露告成岁。驱车溯寒郊，触物念征迈。戒舟有程日，维驹阻心爱。所幸旦暮留，前途或风濑。伊予解组归，汝也美少年。骏马臂两弓，射猎梁王川。感子重意气，授之黄金鞭。万里不易致，悲鸣为谁前。英英百寻木，时至乃黄落。楚楚青俊郎，还家鬓萧索。桂树寒正荣，溪鱼白而跃。山行采瑶草，寄我长生药。"}