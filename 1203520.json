{"id":"1203520","title":"满庭芳 于京兆府学正来彦中处觅墨","dynasty":"元","author":"王哲","text":"毛颖归余，楮生从我，陶泓三事奇瑰。陈玄不止，尚未得相陪。日夜搜神定思，在何处、多隐文才。谁堪访，高明上士，唯有彦中来。浑材。如见慧，便教磨出，云浪恢恢。书灵任宝篆，救苦消灾。愿使家家奉道，人人悟、总免轮回。成功行，前程路稳，同去宴蓬莱。"}