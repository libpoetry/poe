{"id":"191635","title":"招隐·将子无涉水","dynasty":"宋代","author":"陈傅良","text":"将子无涉水，水深下无极。鯈鱼舞浮阳，螭首闯阴碧。弱去一羽沉，恶来万波激。子兮何所求，快此蛟涎滴。议谏起阳城，拾遗招李渤。望子子不来，羊裘号逋客。踞坐山石粗，晞发朔风疾。乱流两白足，何日踔疎逸。子兮宁不悲，饥氓俟唐稷。岂其洛之涯，而可温与石。"}