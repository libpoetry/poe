{"id":"815467","title":"鄂寓有感，寄赠姜君研云二首","dynasty":"清","author":"徐文泂","text":"出门寒食清明节，转眼风光到菊花。顾我奔驰消岁月，输君坐啸乐烟霞。故乡迢递三千里，水国浮沈百万家。时事艰难生计薄，担囊何日赴京华。淮海维扬次第游，今来又泊武昌舟。洞庭秋色浮空远，汉口江声入夜遒。自历红羊长作客，为寻黄鹤独登楼。归程代我殷勤数，遥念高堂有白头。"}