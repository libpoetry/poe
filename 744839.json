{"id":"744839","title":"送铜鼓藏焦山纪事","dynasty":"清","author":"张井","text":"我有汉代之铜鼓，来自南昌司马家。蛮风瘴雨几何载，鞚骨完好无缺瑕。阔径三尺高杀一，三叠微学蜂腰洼。鼓心隆起俨棋局，周遭怒踞六虾蟆。腰垂四耳便索贯，其中空洞下口奓。黝然古泽光可鉴，通体细缬牛毛花。恨乏款识纪年月，定伏波耶诸葛耶。二竹斋中充清供，偶逢过客出矜夸。常恐神物工变化，不甘闭置羁笼笯。忽忆焦山擅名胜，中藏古物颇纷拿。周汉二鼎最奇绝，得此踵事或增华。梅溪老人笑绝倒，云此位置真不差。岂知此语有漏泄，山灵日夕思拜嘉。坐使诗僧屡问讯，前言欲食愁揄揶。一朝决计送汝去，不须堕泪随风斜。东过广陵下扬子，扁舟两桨声咿哑。千年老铜足精气，蛟龙未敢轻要遮。天吴潜逃鼋鼍徒，鲛人泣窜奔虎鲨。布帆安稳到初地，山中童叟拍手哗。诸天龙象大欢喜，紫衣前导随袈裟。三熏三沐好庋阁，幸少泥藓劳剔爬。钟鱼斋鼓共晨夕，障幕那无金绦纱。时有寒芒逼牛斗，莫放光怪惊麇麚。当时鍊铜采赤堇，阴阳供炭龙火加。雷雨晦冥降神异，亦如欧冶成镆铘。铸成此鼓寄威信，要息民夷争犬牙。大胜草龙要誓约，底须歃血刑豚豭。赛神合乐醉且舞，峒丁溪女纷击挝。方今圣治旷无外，梯航冠带通幽遐。坤维炎徼在庭户，芦笙欢沸喧铜琶。此鼓投间供玩赏，何如祓濯归耆阇。八德水与洗兵气，忏除凡浊袪尘沙。摩挲免叹在荆棘，听法或证波罗伽。吐吞潮汐浥神雾，沐浴日月涵云霞。佛天不老山不灭，铜鼓之寿其无涯。"}