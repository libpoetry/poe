{"id":"683582","title":"送林户部敬夫出守雷州时敬夫以诗留别","dynasty":"明","author":"王世贞","text":"花封上考旋浮沈，粉署陪京更滞淫。晚得郡符聊解摈，可从文苑觅知音。三刀不独方州梦，十里还成到海吟。莫向雷门疑布鼓，远臣今系圣皇心。五马虽荣未足酬，白门郎署少风流。惭无启事同新沓，薄有诗篇答播州。在宥总偏雷电至，不扬那为海波愁。贪泉便饮难移念，廉石将从压载留。"}