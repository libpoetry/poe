{"id":"814925","title":"钗头凤 二首","dynasty":"清","author":"俞樾","text":"蓬莱岛。风光好。昔年曾记游春到。春消息。来无迹。锦筝潜听，玉书偷译。密。密。密。仙源杳。桃花老。武陵迷了渔郎棹。秋风夕。谁家笛。信沉青鸟，字消乌鲗。觅。觅。觅。稽中散。从来懒。偶然偷吃胡麻饭。陈杯杓。同谐谑。玉女投壶，月公行簙。乐。乐。乐。芙蓉岓。茱萸畔。一年光景看看晚。东飞雀。南飞鹤。投我琼瑶，报之红◆。薄。薄。薄。"}