{"id":"1142314","title":"杨求仁路教游何道山之明日余始自洞庭归恨不与隽游漫趁韵一笑","dynasty":"宋末元初","author":"牟巘","text":"君能匝腊过苕水，我正绝湖寻橘里。人生有数会不免，先后差池数日耳。天教新年暂相见，握手如获丹与砥。略似德公上冢回，径入就谈倾底里。如闻前月清兴发，杖藜晓对南山起。苍官掀髯自虹举，清流照影时鹄峙。我归已晚不得陪，脚中平生信有鬼。独留诗卷使我和，思枯预怕搜脂髓。小溪深处是何山，藏机一句无多子。当时言下谁领会，只认泉石为对履。至今遗迹记东坡，遂使此山同畏垒。拟议固已输一筹，跻攀锐欲穷寸晷。真境不乐有无间，更使高人为标指。先生醉归方熟睡，冻蝇一任钻故纸。"}