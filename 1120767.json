{"id":"1120767","title":"次韵仲照秋怀四绝","dynasty":"宋","author":"周紫芝","text":"日斜楼阁暮云中，黄菊红蕖满院风。酒熟未酬花烂熳，诗来时听玉丁东。老去篇章谁与酬，秋来又喜与君游。遗音固自成三叹，妙语不应惭四愁。白发新愁满眼中，骚人零落怨秋风。年来诗思成何事，聊伴寒螀泣露丛。秋在幽人行乐中，好山欲尽更须穷。花姑水绕几时到，罨画溪遥路欲通。"}