{"id":"1252202","title":"挛跛中杂兴二首","dynasty":"元末明初","author":"王逢","text":"经时萝磴绝攀跻，注目伤怀夕照西。古道千金求骏骨，世情壶酒赛豚蹄。黄沙白水光相乱，青壁丹厓秀宛齐。果熟望中风自落，固应乡幼迓扶藜。风物疏清尘事稠，才难殊叹古时流。草《玄》不效龙蛇日，掺鼓空催雀鼠秋。病有过家期已晚，官无抢地拜应休。星轺度驿岚州使，喜说儒衣仗节游。"}