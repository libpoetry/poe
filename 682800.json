{"id":"682800","title":"杭守刘年兄招游吴山诸寺观既归追思正德丁卯同年诸公任浙者多赴事场屋相别于此迨今十有六年矣偶复经过惟刘兄任郡事其馀迁转不一而顾张倪三君俱已物故可惜也因感赋二律呈谢刘郡伯","dynasty":"明","author":"区越","text":"看花共别三茅观，再到吴山十二年。独喜刘郎来作主，共悲圆泽已成仙。江山几许烦招手，风月寻常欲上肩。对酒当歌须尽醉，明朝客路又三千。梦里吴江过几年，重来佳景只依然。满楼翠色千门柳，四座香风绕郭莲。放鹤出山烟浩荡，采菱归渡月婵娟。遨头太守鸦如鬓，不是馀杭旧乐天。"}