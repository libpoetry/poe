{"id":"713864","title":"博浪行","dynasty":"明末清初","author":"屈大均","text":"一声震动惊秦始，猛过当年椎晋鄙。山东豪俊尽生心，圯上老人应不喜。英雄坚忍事方成，徼幸何须学庆卿。副车误中知天意，要使沙丘载臭行。扶苏不得作天子，总在沙丘龙一死。可怜百万死秦孤，祗有赵高能雪耻。赵高生长赵王家，泪洒长平作血花。报赵尽倾秦郡县，报韩只得博浪沙。"}