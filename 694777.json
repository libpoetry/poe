{"id":"694777","title":"皂罗袍 四时词","dynasty":"明","author":"呼文如","text":"早是垒灯儿时节。见燕儿做垒，对对欹斜。榆钱儿买不得春风夜，杨花儿故意飞残雪。门儿重掩，灯儿半灭。人儿不见，病儿怎说？腰儿掩过裙儿摺。早是莺儿时候，见莲花儿出水，瓣瓣风流。心儿欲火畏红榴，鼻儿酸涕过梅豆。门儿重掩，帘儿半钩。人儿不见，病儿怎瘳？扇儿折叠眉儿皱。早是雁儿天气，见露珠儿夺暑，点点侵衣。针儿七夕把肠刺，砧儿万户敲肝碎。门儿重掩，帐儿半垂。人儿不见，病儿怎支？书儿难写心儿事。早见雪儿飘粉，见梅儿潇洒，蕊蕊争春。梦儿冻死也离魂，气儿呵杀全无影。门儿重掩，被儿半薰。人儿不见，病儿怎禁？屏儿靠热床儿冷。"}