{"id":"1125897","title":"追和李白秋浦歌十七首","dynasty":"宋","author":"郭祥正","text":"碧水碧如淀，染成秋浦愁。长桥通驿道，危堞起朱楼。荡桨谁家女，菱歌自风流。江心雪浪涌，知解渡江不。却羡云中雁，低飞过北州。此夕宿秋浦，萧萧古岸头。白云和月散，江水晴空流。不及水中鸟，随波上下游。客情须自遣，知命适虚舟。水晚舟楫止，山寒猿狖稀。虽怜秋浦好，未敢濯征衣。霜落荻洲晚，水残鱼市衰。唯逢采荷女，素手理轻丝。莫听猿夜啼，莫看芦花雪。倦客多少愁，离家八九月。水有锦驼鸟，山多杜宇花。扁舟投夜泊，来自长风沙。秋水适瀰漫，宁分马与牛。酒楼翻擅价，不当白狐裘。秋浦试北望，参天九峰奇。缘何谪仙客，名作碧莲枝。万丈水车岭，还如九叠屏。北风来不断，六月亦冰生。舍楫乘蓝舆，十里穿松林。悲风西北至，千千龙凤吟。史君如杜牡，方有爱山心。齐山一百洞，咫尺接危梁。雨过频登望，逼人松桧香。清溪十里岸，芦花八月天。不惜锦袍湿，应须棹钓船。秋浦胜姑熟，白鹇无数飞。谪仙如得句，须换一双归。老谢夺秋景，横卷披云烟。寓目不知远，何须家辋川。镜潭弄秋月，始知秋兴长。金龟能换酒，客鬓不嫌霜。半空紫微亭，玩月动经宿。更待雨中来，林林看银竹。秋浦一何好，名因太白闻。溪山围市井，鼓角下烟云。"}