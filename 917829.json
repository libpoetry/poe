{"id":"917829","title":"登石鱼楼","dynasty":"宋","author":"杨简","text":"楼栏倚碧空，绿树正摇风。我独来从容，笑歌于其中。微凉吹我衣，碧袂纱玲珑。诗成自长吟，宛转音和融。此意无人会，祇许清风同。亦许空间云，悠然西又东。亦许林间禽，幽啭声无踪。亦许山间翁，笑语天机通。前山对我吟，突兀青重重。终日赓我歌，知音无瞽宗。知音自古少，日月空临照。天地终不秘，造化今未了。"}