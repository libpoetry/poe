{"id":"816486","title":"盂兰竹枝词","dynasty":"清","author":"彭廷选","text":"祀典原来肃厉坛，民间禳醮祝平安。若云冤鬼须超度，何必森罗设判官。七宝灯明结綵花，金身丈六曳袈裟。相传孝子方成佛，底事当年早出家。遍召群神到海东，不知香火普天同。灵旗来往当神速，未必停洋待顺风。大千世界纳须弥，广结因缘正及期。见说酆都城不闭，阴司也有纵囚时。冥府缘何不赈灾，鬼犹饥饿亦堪哀。生前想必饕贪惯，又向人间乞食来。宫阙金银火化时，蜃楼海市望迷离。纸钱也要飘洋用，惑得台风阵阵吹。处处笙歌彻夜喧，香车宝马烂盈门。河灯万点飞星斗，应改中元作上元。多少游魂苦海边，可能拯拔出深渊。迢迢欲赴春闺梦，内渡何人问便船。有饛飧簋酒盈尊，享祀无须待子孙。好事解囊多信士，自家曾否报亲恩。海角天涯误此身，疲癃残疾苦吟呻。年年添入龙华会，年半乌烟坠里人。金钱縻费万千偿，何不存留备救荒。生渡方为真普度，舍人渡鬼总茫茫。缁流羽士鼓钟鸣，角抵侏儒箫管声。功德由来施此辈，鬼神还是为苍生。"}