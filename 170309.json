{"id":"170309","title":"荆公东坡·王苏并世时","dynasty":"宋代","author":"陈普","text":"王苏并世时，价重连城宝。读尽天下书，不闻性天道。祗缘操术谬，济以言辞藻。轻巧者便之，承风逐澜倒。本意尊鞅斯，施行愧黄老。妄谓世无双，奋臂肆挥扫。雅言类旃孟，给御坚羿奡。及其漏绽时，乃以穿窬盗。荆棘日夜生，芝兰遂枯槁。礼乐禹豫州，至今鞠烟草。重华不可呼，四罪无复讨。薄夫迷远谋，惟贪诗句好。"}