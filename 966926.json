{"id":"966926","title":"三月二十日游南台","dynasty":"宋","author":"贺铸","text":"晴春六十日，不与酒杯亲。吏事岂无閒，风雨复兼旬。始作南城游，时物固已陈。扫不见桃李，浓绿迷荆榛。登高暂逍遥，引目清泗滨。向田有交径，俯城皆要津。得意属禽鱼，可爱不可驯。顾余千里客，眷此十日春。胡不念尔生，筋骸劳欠伸。二十起丁籍，一官初为贫。侜张西复东，甑满莱芜尘。黄绶彼何物，豕苓安足珍。山园有芳兰，幽佩手自纫。长哦白云谣，遐想紫阳真。去矣南昌尉，庶几乎若人。"}