{"id":"1063744","title":"超然携泉侍者来建康狱慰余甚喜作此","dynasty":"宋","author":"释德洪","text":"堂堂福德相，凛凛龙泉威。天神护戒足，山鸟曾巢衣。弥天并舆载，清凉七帝师。其徒今日荣，渠心终笑之。一钵游人间，不言行四时。胡为肯至此，惊定心愈疑。乃知明月净，曾不憎污池。异哉月旁星，随逐相因依。群囚手加额，雀息瞻梵仪。吾亦失沉痾，一笑欢解颐。"}