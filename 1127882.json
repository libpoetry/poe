{"id":"1127882","title":"西湖二首","dynasty":"宋","author":"曾巩","text":"左符千里走东方，喜有西湖六月凉。塞上马归终反覆，泰山鸱饱正飞扬。懒宜鱼鸟心常静，老觉诗书味更长。行到平桥初见日，满川风露紫荷香。湖面平随苇岸长，碧天垂影入清光。一川风露荷花晓，六月蓬瀛燕坐凉。沧海桴浮成旷荡，明河槎上更微茫。何须辛苦求天外，自有仙乡在水乡。"}