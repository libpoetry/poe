{"id":"1214105","title":"丙午端阳抵郡","dynasty":"元","author":"尹廷高","text":"去年别家值端午，千山万山正风雨。今年五月燕山路，夹道槐阴不知暑。居庸翠色何蜿蜒，山势北来欲飞舞。岱宗左峙如龙昂，太行西蹲疑踞虎。祗今王气压九州，玉帛隳同来率土。五色祥云耀日毂，万雄金城壮天府。车轮马足生云烟，骇目动心难遍举。平生舆图见纸上，万里乾坤今眼睹。新丰斗酒聊自慰，跋涉长途莫辞苦。丈夫由来四方志，安知贫贱非玉汝。杜陵流落诗转豪，子长历览文始古。况兹京师万人海，伟观奇闻比林聚。石文十鼓承周宣，宝鼎千年继神武。云台勋臣家寇恂，薇垣上相人赵普。金台俊杰多意气，义方诗书立门户。风流他日作佳话，谁为山川述旧谱。世间安得笔如椽，玉泉万丈虹光吐。"}