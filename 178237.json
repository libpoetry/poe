{"id":"178237","title":"蔓菁花诗·游丝百尺如堪挽","dynasty":"宋代","author":"张嵲","text":"游丝百尺如堪挽，小虫群飞欣日暖。蒿莱满地不见春，唯有蔓菁迷病眼。无复陵陂间碎金，青苔漫想玄都观。今朝幸值天无风，飞来雌蝶畏雄蜂。村中女儿将插鬓，不信河阳万树红。幽人惜春春已远，把酒属君君自遣，蔓菁开花犹烂熳。君不见西园桃李能几时，此辈天教擅春晚。"}