{"id":"915562","title":"送萧仲和往长沙见张钦夫","dynasty":"宋","author":"杨万里","text":"萧家伯氏难为兄，萧家仲氏难为弟。御史子孙今有谁，眼中乃见此二士。阿兄采兰寿梅堂，阿弟束书参蜀张。圣门九钥天为守，玉匙密付蜀张手。子到长沙渠问侬，为言真成一老翁。功名妄念雪销了，只爱吟诗恼鱼鸟。子归好在中秋前，看子新年胜故年。"}