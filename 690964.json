{"id":"690964","title":"久旱悯农因和停云","dynasty":"明","author":"李之世","text":"停云薄空，有风无雨。欲叩帝阍，祝融伊阻。三春云迈，良辰空抚。孰捣龙宫，操豚是伫。西郊作云，厥气冥濛。有赫震雷，倒岳掀江。掩耳避之，闭户塞窗。天意叵测，莫之适从。眷彼良苗，悴不再荣。哀哀孑遗，嘿轸余情。祠川祷岳，岂惮宵征。昊天不恤，不如靡生。液不荣根，叶辞其柯。民之不禄，孰沴天和。及此降霖，获少丧多。其复不尔，嗟嗟民何。"}