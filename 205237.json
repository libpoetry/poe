{"id":"205237","title":"汉文帝·恺悌而爱人","dynasty":"宋代","author":"卫宗武","text":"恺悌而爱人，恭俭以持已。府库有余财，勿忍为已费。田租奉人上，屡至为民赐。不肯私嬖臣，以存大臣体。不敢私贵戚，以贻天下议。澹乎无嗜好，绝不尚功利。断刑岁数百，烟火绵万里。礼乐虽未遑，亦足为善治。洪惟庆历君，盛德概相类。爰立俱名臣，后元则无是。"}