{"id":"1044720","title":"七言送诗僧思齐归吴","dynasty":"宋","author":"沈遘","text":"西风送霜河水落，东都归客不可留。囊衣卷诗载轻舸，飘然独下东南州。吴山木落众峰出，越湖潦散孤屿浮。橘丹莼紫新荐俎，若下醪美不计售。十年尘埃一日去，猿初脱槛鹰下韝。幽潜远飏肯回首，送之却顾令人愁。鲈鱼正肥张翰老，田园将芜陶潜忧。子归应有问予者，为解区区兹有由。"}