{"id":"859305","title":"次韵信都公石枕蕲簟","dynasty":"宋","author":"王安石","text":"端溪琢枕绿玉色，蕲水织簟黄金纹。翰林所宝此两物，笑视金玉如浮云。都城六月招客语，地上赤日流黄尘。烛龙中天进无力，客主歊然各疲剧。形骸直欲坐弃忘，冠带安能强修饰。恃公宽贷更不疑，箕倨岂复论官职。笛材平瑩家故藏，砚璞坳清此新得。扫除堂屋就阴翳，公不自眠分与客。知公用意每如此，真能与物同其适。岂比法曹空自私，却愿天日长炎赫。公才卓牵人所惊，久矣四海流声名。天方选取欲扶世，岂特使以文章鸣。深探力取常不寐，思以正议排纵横。奈何甘心一榻上，欲卧颍尾为洁清。贤愚劳佚非一轨，顾我病昏惟未死。心于万事久翛然，身寄一官真偶尔。便当买宅归偃休，白发溪山如愿始。看公勠力就太平，却上青天跨箕尾。"}