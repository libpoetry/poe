{"id":"903219","title":"次韵答张以道茶谷閒步","dynasty":"宋","author":"张镃","text":"艺此百亩园，池亭粗供游。新从小堂阴，经营学山丘。攒丛数百树，如对旷士流。奇石皆有情，听诗疑点头。方池正当前，风定清若油。照影画不成，叶茂枝相樛。心静境自来，非关苦寻搜。知我与罪我，此话同春秋。委顺付天命，万事杯中浮。莫疑头上丝，曾因利荣愁。若无忘斯言，长年共无忧。"}