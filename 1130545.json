{"id":"1130545","title":"市人有弄虎者儿辈请观饲以豚蹄睹其攫噬戏作四绝句","dynasty":"宋","author":"韩元吉","text":"眈眈出柙小于菟，犹意他年见画图。养汝由来得无患，却惊赤手竞编须。呀然一啸朔风生，儿女窥帘笑且惊。槛内应怜只摇尾，山中不记旧横行。长年肉食定何功，乞汝豚蹄且慰穷。猿臂将军应老矣，南山忽忆夜弯弓。荧荧目色为生寒，蛮獠歌呼意自閒。莫倚便能探虎穴，势卑还长越王炎。"}