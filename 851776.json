{"id":"851776","title":"赠曾一轩","dynasty":"宋","author":"文天祥","text":"磨蝎之宫星见斗，簸之扬之箕有口。昌黎安身坡立命，谤毁平生无不有。我有斗度限所经，适然天尾来临丑。虽非终身事干涉，一年贝锦纷杂糅。吾家禄书成巨编，往往日者迷几先。惟有一轩曾正德，其说已在前五年。阴阳造化荡昼夜，世间利钝非偶然。未来不必更臆度，我自存我谓之天。"}