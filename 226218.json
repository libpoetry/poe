{"id":"226218","title":"杂诗·后稷播百谷","dynasty":"宋代","author":"黎廷瑞","text":"后稷播百谷，粒兹阻饥人。新苗化为旧，旧种还为新。万代一粒传，何尝失其真。君看田中秋，穗穗上古春。太极生天地，同是有吾身。吾身千世前，亲见羲与神。不失赤子心，是即无怀民。云胡逐颓运，浇浮散其贞。良苗不自殖，甘与荑稗伦。勉哉耕我田，岁晚收陈陈。"}