{"id":"730764","title":"高颖生向瀛征题环翠楼","dynasty":"清","author":"严复","text":"溯从革命还，天地日蛙黾。争民施夺余，何地作榛梗。有贤者高生，抗怀等箕颍。北海乃高明，南阳贵宁静。趣与时世疏，味乃诗书永。颇闻环翠楼，汲古得修绠。四叶引调同，三绝在务屏。陆沈黄绶间，拂衣逮俄顷。舒啸向乌山，杖黎窥丹井。乃知君子心，用意极幽冷。不见魏晋贤，神理托酩酊。"}