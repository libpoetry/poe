{"id":"1076290","title":"秦少保生日诗三首 其三","dynasty":"宋","author":"周紫芝","text":"右文天子朝明光，汉陛晓列千官行。罢朝不归按霓裳，黄门群袭御殿香。翠盖趣驾黄微张，日高宫树遮回廊。侍臣进册俨在旁，香罗覆帕牙签长。前规尧舜后三王，六维龟鉴策最良。圣心自约昔未堂，日有所就月有将。公书万卷胸中藏，海涵地负谁可当。官粗住下百报忙，独留真儒传紫皇。茶瓯拜赐近御床，天颜咫尺瞻龙章。金叶旧事不足方，人如褚马才亦常。说定惟服宁可忘，设施行当见庙堂。可使风俗还轩黄，有时问道崆峒乡。广成之师寿百昌，千有三百岁未央。"}