{"id":"1065828","title":"送孙志康","dynasty":"宋","author":"苏过","text":"季孙爱我如美疢，孟孙恶我如药石。平生愿得逢若士，庶几爱我非姑息。先生少抱王佐才，早以声名驰上国。白头犹著从事衫，正坐不为俗子屈。刚风由来有家学，不信直前能缺折。世无子期谁赏音，伯牙太息弦应绝。晚从南阳客塞上，岂为文章工草檄。厌闻可否梁丘据，磨砺正须烦子革。先生持此虽暂合，鸿鹄要是云间翮。夜光明月遭抋剑，未肯碌碌同沙砾。翻然赋归一何速，越吟久自同庄舄。世间轩冕岂不欲，凿枘两穷安所得。不如乞身向嵩少，问舍求田乃良策。祖生从此须著鞭，我当继蜡登山屐。"}