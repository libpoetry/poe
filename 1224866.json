{"id":"1224866","title":"南山诗","dynasty":"元","author":"陈旅","text":"江左群山囿，仙丘倚太霞。上清分亢爽，南谷抱谽谺。台观黄琼宅，林峦赤虎家。天池开宝鉴，日井射金砂。桂霣秋岩粟，桃烘晓岸葩。泉香通美竹，云液嫩灵芽。俯涧松偏润，缘崖径自斜。幽亭宜水绕，晴阁受岚遮。神舄丹扃秘，玄关紫气赊。石桥留月色，银浦渺皇华。愿解延陵剑，终乘博望槎。临风一邂逅，食我枣如瓜。"}