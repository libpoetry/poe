{"id":"816534","title":"湜亭六绝句","dynasty":"清","author":"曾习经","text":"青铜磨镜舒荷叶，碧玉抽簪长嫩蒲。剩看黄莺梢过蝶，时有白鹭窥游鱼。河流转处片帆出，倏忽来过湜亭前。想见都官狂兴发，整巾直走沧海边。东风吹雨水亭阴，怜尔天涯独种参。书后欲题青李字，函封不发只沉吟。明渠浸玉绝氛埃，一日应须到百回。说似抔湖吾亦背，无人来对漫郎杯。荒荒广野四天低，碧浸红亭别一蹊。来与杨漕添掌故，八分亭匾手亲题。前俯长河后枕渠，天光云影总模糊。不闻澄澈与流浪，自在亭中读道书。"}