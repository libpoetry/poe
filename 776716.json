{"id":"776716","title":"吴凤墓","dynasty":"清","author":"黄朝清","text":"淋漓热血丈夫身，著眼千秋有此人。没世番情无反覆，当年苦志历艰辛。魂来仗剑为雄鬼，魄动随风化宿燐。墓草凄凉谁吊古，可怜遗泽被生民。解救同胞肯杀身，头颅断送亦奇人。年多过客浑閒视，日久凭谁致荐辛。墓土迄今沉碧血，山花终古绕青燐。平生任侠犹馀事，愧死居官祸及民。"}