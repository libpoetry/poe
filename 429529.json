{"id":"429529","title":"治芗既和余所为悼龙泉庵古松诗复成长句相视因纪所闻于山中人者兼呈治芗","dynasty":"近现代","author":"黄浚","text":"危时陵谷同崩骞，苍髯不复甘龙挛。异事胫走骇市廛，我诗哀之思恻然。娲皇不作鸣风弦，颠越何止魁梧怜。傅侯脱手擘两笺，谋句所得奡且妍。使我内怍笔力愆，汗流却上荒山颠。绝槛下瞩髡虬眠，旁干伐尽馀中权。翠钗千股无寸全，舆夫踦语野父传。阇黎乃證维摩禅。有女窥室颜如莲，迎归法喜夸四筵。杲日方炙雷填填，老龙抉起清泠渊。僧俗怛欢不能饘，咄嗟丈室空花軿。破寂独剩寒阶泉，我闻斯言一笑嘕。沙门久隳骨腥膻，贞色肯与相周旋。超身不受萝茑缠，幽燕直视墟无烟。弱荷作柱蒿刺天，先脱贤劫宁非贤。慷慨还为松柏篇，真同参军摹傅玄。"}