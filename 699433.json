{"id":"699433","title":"初夏同惟学惟长舅尊游二圣禅林检藏有述","dynasty":"明","author":"袁宏道","text":"一尊高阁许从容，眺尽南湖与北峰。青叶黄衣馀碍在，玉函珠匣总尘封。空江隐隐流清梵，别壁沉沉起暮钟。昏黑谈经人不去，知君学佛意初浓。丈六空传草一茎，莲台肃肃古先生。夜深虚阁听龙语，世远枯松赞佛名。蒲榻参来知行浅，稻田栽就觉身轻。等閒法法都如梦，眼底何劳觅化城。禅?避客昼常扃，竹树阴森可一庭。野雀半衔天女粉，梁尘渐污佛头青。六时僧礼莲花漏，三教人翻贝叶经。衣下有珠君识否，寤来如欲曙明星。苍枝矫矫欲盘空，高阁泠泠受远风。怪石枯藤随意古，砌花畦草自然工。六朝遗事残钟外，千佛生涯晓籁中。我亦冥心求圣果，十年梦落虎溪东。"}