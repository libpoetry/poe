{"id":"659068","title":"七月三日大风","dynasty":"明","author":"王鏊","text":"去年七月飓风作，驾海驱山势何恶。沿江滨海万人家，一半漂流喂蛟鳄。今年七月仍飓风，驱山驾海势略同。人家有备幸多免，禾偃木拔岁则凶。我闻有道唐虞世，风不鸣条雨沾块。休徵五事来应时，百谷用成民用乂。当今公道如天开，金縢既启群公来。宾贤养老天子圣，风伯尔独胡为哉。"}