{"id":"1085910","title":"诗史堂荔枝歌","dynasty":"宋","author":"王十朋","text":"君不见诗人以来一子美，莫年流落来夔子。赋诗三百六十篇，西瀼东屯客愁里。何人作堂画遗像，收拾光芒榜诗史。堂前何有有荔枝，树犹未老熟独迟。世人贵早不贵晚，倘非我辈谁赏之。涪陵昔遭妃子污，万颗包羞莫能诉。泸戎一经少陵擘，至今传诵轻红句。少陵伤时泪成血，一点丹心不磨灭。散成朱实满炎方，风味如诗两奇绝。乐天曾画忠州图，自言香味人间无。君谟亦作闽中谱，陈紫声名重南土。何如诗史堂前株，正是一饭孤忠馀。人为世重物亦重，端如丈人屋上乌。巴图闽谱合避路，奚用品第分锱铢。搀先熟者如杨卢，但可与之作前驱。闽娘十八婢妾尔，将军大树真佣奴。我生四百馀年后，来作先生游处守。登堂三叹荔正丹，聊效柳人祠子厚。安得先生今复生，添赋夔州歌一首，要使荔枝之名长不朽。"}