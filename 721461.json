{"id":"721461","title":"送蒋莘田大参之任河南提学五首","dynasty":"明末清初","author":"陈恭尹","text":"珠江甘雨晓来收，五两轻风引使舟。父老夹衢齐下拜，福星从此又中州。暑风泥雨遍城闉，多少无家太息人。亲为遗黎寻旧屋，绿萝坡上驻车轮。半为民舍半为兵，箕帚刀锥日有争。犹识汉廷强项在，八旗低首避骢行。昔时荒草接城东，今日弦歌满郭中。三十六年兵燹后，赖公重启太平风。连开书院育人文，南海宫墙气象新。曾是童年灯火地，门前桃李两重春。"}