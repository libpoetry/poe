{"id":"690965","title":"和劝农","dynasty":"明","author":"李之世","text":"天沃尔土，不敕尔民。一耕三食，劳逸谁真。三时弗若，兵馑相因。劝尔务农，自利利人。市利莫争，艺我黍稷。金贱谷贵，贷不可殖。驱此劳民，以稼以穑。地产明珠，饥不可食。天祻尔琼，珍饶川陆。地发秘奇，民破淳穆。惰农弗耕，奸贾利逐。环琼百室，舂粮不宿。积玉堆金，家弗可久。上智明农，相戒其偶。坊市勿嬉，并力南亩。农亦有閒，不为游手。谋食有方，务本不匮。纵不逢年，勤则有冀。物岂余悭，唯力弗至。耕凿嬉游，帝力何愧。垦我疆场，拓我边鄙。无地不毛，唯亩是履。既登嘉谷，盈箱溢轨。伏腊鸡豚，酒浓肴美。"}