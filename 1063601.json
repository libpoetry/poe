{"id":"1063601","title":"留题三峰壁间","dynasty":"宋","author":"释德洪","text":"三峰棱层如削玉，一派悬泉泻寒绿。平生山水性贪婪，聊与白云相伴宿。松风竹露有馀清，夜伴孤月依檐楹。神凝气爽睡无梦，不闻楼上霜钟鸣。庵头禅翁头雪白，麻衣草履提筇策。谓予久与世缘疏，青眼逢迎喜诗客。三峰高兮溪水深，造物留之无古今。新生松竹不须剪，四时风露常萧森。粥罢收盂知我去，殷勤乞与题诗句。山头尘土任茫茫，白云自在来时路。"}