{"id":"512835","title":"雨夜宿吴匏庵宅","dynasty":"明","author":"沈周","text":"雨中客舍苦局促，故人招我有尺牍。书云竹居可閒坐，烹茶剪韭亦不俗。得书径往兴亦豪，何虑冲泥污双足。开门山林在城市，湿绿如云亚群竹。主人罄折故意深，道慰契阔须信宿。榻上为我设衾枕，堂中为我罗酒肉。我时肺病已绝饮，强举一觞连五六。长谈细辨困仆夫，灯影檐花乱书屋。羡君有弟雅谊同，山水光明信珠玉。故事方思卫八家，还咏逍遥堂后木。人生良会岂易易，他日如今又难卜。缪图菲语何足记，雪泥聊耳知鸿鹄。"}