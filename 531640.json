{"id":"531640","title":"伏枕行赠严应阶","dynasty":"明","author":"杨慎","text":"慎也投荒今五年，朅来卧病左足偏。临床伏枕与子别，心断神伤魂黯然。忆昔去国行戍边，吊影累累入瘴烟。永昌试问在何处，都门相违万三千。虎豹昼横林箐侧，魑魅夕度关山颠。肝肠欲绝陇头水，梦寐忽到夜郎天。肉黄皮皱形半脱，喜一见子日周旋。除馆西河客乐土，倾壶北道宾初筵。悲歌慷慨悲壮士，风流儒雅追先贤。解鞍青华洞，褰裳碧玉泉。抽子琼敷藻，枉我瑶华萹。衰迟远寻留药价，寂寞时共买山钱。同手意气同兄弟，异乡会合情尤异。贫鐜岂叹云雨翻，急难实在风波地。昂昂严夫子，矫矫人中龙。长才抱经济，大雅含舂容。叩之清庙絙朱瑟，悬之东序铿金镛。我今甘心憔悴穷山中，子亦胡为淹留簿书丛。朱轮五马人马贵，青翰双鱼海若宫。七泽霜风鸣五两，白蘋丹枫渺予望。分手遥指大江西，愁心巳挂匡庐上。严夫子，交谊非凡流，往时倾盖今回头。子行高步隘九州，我病崔隤思一丘。水蛩草駏那忍弃，云鹏篱鴳难相求。待子功成采药去，期子共结逍遥游。"}