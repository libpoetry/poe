{"id":"727222","title":"梁鞞舞歌 明之君六首 其二","dynasty":"南北朝","author":"沈约","text":"刑措甫自今。隆平亦肇兹。神武超楚汉。安用道邠岐。百拜奄来宅。执玉咸在斯。象天则地体无为。礼缉民用扰。乐谐风自移。舜琴终已绝。尧衣今复垂。象天则地体无为。治兵战六兽。为邦命九官。灵蛇及瑞羽。分素复衔丹。望就逾轩顼。铿锵掩咸护。九尾扰成群。八象鸣相顾。象天则地化云布。"}