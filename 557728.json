{"id":"557728","title":"同袁公弼饮吴邦辅家","dynasty":"明","author":"王绅","text":"初阳布轻燠，群卉擢新芳。良辰属嘉会，烦嚣涤中肠。慨我二三友，出处各异方。遂合孰使然，萃此君子堂。珠玑溢篇帙，肴核间壶觞。情真饮逾量，话洽心两忘。东邻陈绮筵，珍羞灿辉光。西舍列吴讴，徽声绕高梁。岂知侈心荡，欢乐殊易央。何如文字饮，澹泊趣味长。"}