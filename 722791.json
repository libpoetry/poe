{"id":"722791","title":"喜迁莺 夏日遣兴","dynasty":"明末清初","author":"梁清标","text":"蕉林雨歇。正宝篆香温，瓶荷芳彻。棐几摊书，湘帘伏枕，愁煞利名场客。消受薰笼茶碗，闲度草间飞蝶。最爱是，傍萧萧疏竹，林梢新月。凄切。关情处，远树蝉声，又值清秋节。白堕三杯，红绡一曲，说甚济时豪杰。小构数椽茅屋，图画琴尊罗列。且白眼，任花开花落，阴晴圆缺。堂罗丝竹。正葭琯灰飞，春回寒谷。江左风流，东京部党，共识当年耆宿，执法风生台阁，借著禁中颇牧。烽火静，向南宫曳履，望高钧轴。蒿目。忧国处，两鬓丝丝，欲救苍生哭。对客抽毫，张灯击钵，不数词场潘陆。历尽险巘身健，嘉日莫辞醽醁。趋朝罢，领凤城烟月，清宵顾曲。旅怀孤孑。正屋角冻云，垂垂将雪。别绪千端，羁愁万斛，强把绿樽罗列。暗想画楼佳梦，羞说悬弧时节。最不准，是蛛丝挂鬓，金荷双结。凄切。天亦妒，眉妩风流，京兆偏磨折。玉漏声迟，梅花吹罢，俯仰顿教心热。洗盏且开笑口，顾曲重添华发。怎消受，这酒阑灯灺，满阶残月。云开宫扇。正授钺专征，香生春殿。入媲萧曹，出兼方召，推毂玉阶亲遣。王剪频阳再起，裴度怀西重见。螺声里，早营屯细柳，阵名鹅鹳。争羡。刁斗肃，老将临军，要使旌旗变。半壁秦关，三章汉法，肯更逍遥河畔。急雨已看洗甲，绝塞不闻传箭。鹓行列，问何时饮至，麒麟高宴。晓莺频啭。正吴下才人，子虚初荐。杜曲看花，新丰贳酒，领取暖风轻扇。旧按双鬟牙拍，新听九天弦管。犹堪忆，向中原夺帜，滞留梁苑。缱绻。酬唱处，客路论文，洗尽风尘面。兰畹馀香，玉台丽藻，摇笔书成黄娟。归棹重寻烟月，昼锦争夸袍茜。一门内，将科名文采，君家独擅。荆溪髯客。早驾柳轶秦，英游罕匹。丝绣平原，宝装内史，廿载名倾南国。何处丹青粉本，写出石阑镂笔。高吟就，有金虫缀鬓，翠眉倚笛。悬忆。应不让，兰畹花间，声出锵金石。红籍蕉囗，锦排雁柱，囗囗佳人瑶瑟。少壮平生三好，潦倒词场七尺。休嗟晚，看瀛洲亭畔，重图颜色。"}