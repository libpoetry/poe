{"id":"270928","title":"赠郑汝器歌","dynasty":"清代","author":"宋琬","text":"近代八分复何有，专家独让莆田叟。莆田宋珏，善八分书。作者纷纷祖唐隶，臃肿支离转粗丑。郑君博物饶天姿，书法遒劲多离奇。老笔纵横森剑戟，尺幅光怪盘蛟螭。大书径尺悬赑屃，仿佛再见峄山碑。家藏图书半秦汉，陈仓石鼓宣王诗。岣嵝传疑夏王禹，之罘篆刻丞相斯。缥缃卷帙各精好，岩搜壑剔将无遗。我来焚香肆展阅，神游三代观鼎彝。主人爱客出斗酒，高斋日午桐阴移。况复髯兄善豪饮，醉挥三百金屈卮。君从壁上观人醉，独踞匡床作奇字。泼墨淋漓四座惊，咫尺苍茫风雨至。昔我持节陇首经。磨洗中郎《郙阁铭》，会将什袭称双绝。置向浮岚暖翠亭。余家藏黄大痴山水，曰《浮岚暖翠图》，因以名亭。"}