{"id":"593283","title":"金门引送孙判官之裕州","dynasty":"明","author":"欧大任","text":"典客看君凤墀步，金门簉我鹓班羽。当日亲劳细柳军，小臣待奏长杨赋。邀赏常因微咏来，爱君词伯有绳度。世庙遗弓不可攀，昭陵新主忽已袝。嗟予远作江都传，兴公亦向天台去。逢处搴舟淮海秋，谈时闻笛山阳暮。飘零容鬓已如斯，再入长安又一时。共欢日月瞻清朗，尚惜骅骝在路岐。感今念昔嗟交态，昔者近侍今何卑。广文馆近主簿舍，能与郑老同襟期。赤县屯厅几操笔，方城别乘新持檄。郡引舞阳商阪通，山开桐柏河流出。手板犹称趋府人，佩刀稍异泥涂日。君家奕叶盛辉光，忠烈文恪庆泽长。先公尚玺扈阁老，诸弟西台客部郎。不羞升斗淹墨绶，独以经术传青箱。中原坐啸推治状，借尔画诺能循良。均田碑在租猺簿，行春疋马千家郭。光武祠前泉欲飞，廷尉坟边枣堪剥。治农方诵使者诗，寄兄多和平原作。故人西望裕州书，却忆风流谢康乐。"}