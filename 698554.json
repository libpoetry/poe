{"id":"698554","title":"和陈编修约之禁中雪诗二首","dynasty":"明","author":"唐顺之","text":"建章今旦满清辉，朔雪缤纷应候飞。忽飘九陌从风散，渐积千门待日晞。素影偏摇宫女扇，轻花欲上侍中衣。最是相如能献赋，沾恩新向菟园归。霭霭同云覆帝畿，银宫玉宇特相宜。飞花遍入披香苑，积絮微消太液池。三署晓光凝剑佩，九门寒色映旌旗。亦知圣主挥天藻，不羡周家黄竹词。"}