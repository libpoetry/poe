{"id":"647560","title":"白云窝","dynasty":"明","author":"王汝玉","text":"君家昔在吴山住，俗客长年少来去。我因登眺远相寻，直到白云最深处。怜君所寓多清幽，云为台榭雪为楼。但解此身居混沌，不知人世换春秋。采药云随身，读易云依座。閒到白云吟，醉拥白云卧。石鼎茶香午梦回，白云犹自未曾开。柳絮一天风不卷，梨花万树月初来。莫论柳絮风，难比梨花月，容易飘零容易缺。何如白白山中云，晨夕相看自怡悦。自怡悦，人谁知，白云本与无心期。飘然辞云下山去，佩琴携鹤游京师。寄迹京师逾十载，白云缥缈长不改。济人未了竟忘归，故山猿鹤应相待。我去君来二十春，今朝那复又逢君。何时共买东风棹，相与还山访白云。"}