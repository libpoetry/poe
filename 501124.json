{"id":"501124","title":"大明铙歌鼓吹曲 其二 奏捷","dynasty":"明","author":"陶安","text":"皇仁悯吊生灵辜，兴师伐叛鄱阳湖。左纛亲将兵百万，旌旗蔽天连舳舻。况兹将帅皆貔虎，摅竭忠诚奋威武。龙蛇起陆闹关机，猰㺄磨牙互吞吐。声扬似雷霆，气聚若云霭。势拥山排空，威肆涛翻海。大地总掀簸，白日失光彩。交锋结阵两酣战，血溅长江赭波面。歼刘?猛过刈麻，俄报渠魁殪飞箭。辕门获丑五万多，巍巍黄钺还銮坡。搀抢净扫大怼息，洗兵就欲倾天河。其馀吴闽犹掎角，鷇麛那能抗乔岳。浙齐蜀陕诸翘芽，乌敢萌纤傲霜雹。元臣廷受命，出则奏捷功。长驱到燕蓟，载籍归天宫。际遇风云数豪杰，到处烟尘皆扑灭。十年睿算承丕烈，天意人心总忻悦。"}