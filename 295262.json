{"id":"295262","title":"为鲤南四弟画梅","dynasty":"现代","author":"曹家达","text":"和靖湖边宅，蜀王江上园。崖荒疑有路，溪薄不知源。残月碧堕水，长烟素匝原。夕阴带山郭，霜气薄关门。萼绿凝宵露，嫣红逗晓暾。买春冰雪窟，洗艳苧萝村。滴尽江妃泪，难招湘女魂。双鱼随驿使，啼鸟送王孙。冻雨催诗思，微霞晕酒痕。幽芳藉危石，清韵数芳樽。宫样初妆额，薰笼罢艺黁。百花魁旧占，三弄曲新翻。北道未堪寄，南枝当负暄。粉惭何晏傅，香毕令公温。旅思閒攀树，孤情傲结根。低迷迎白晓，消息漏黄昏。独木卧深涧，横枝欹缭垣。美人倦歌舞，野客耻笼樊。一阕江城引，思君未敢言。"}