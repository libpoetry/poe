{"id":"979416","title":"次韵和文潜暮春即事","dynasty":"宋","author":"晁补之","text":"南归见君百事足，如何一官曾不闲。寒冲雪泥暑鄣日，老面只今如缬斑。怜君与我自同调，久渫不食犹寒泉。功名栎社直寄耳，颜色不同谁后先。黑牛白犊未渠怪，物理傥自相回旋。爱君此语亦不出，胜处紫芝眉宇间。饮中八人半寂莫，最豪焦遂今谁班。凝祥池上旧游处，海棠亦恐非昔年。春波一眼诗句好，两腋尚觉风翩翩。投闲方辔政可勉，何用不饮空三叹。"}