{"id":"118028","title":"李氏园·有客骑白驹","dynasty":"宋代","author":"苏辙","text":"有客骑白驹，扬鞭入青草。悠悠无远近，但择林亭好。萧条北城下，园号李家媪。系马古车门，随意无洒扫。鸣禽惊上层，飞蝶纷入抱。竹林净如濯，流水清可澡。闲花不着行，香梨独依岛。松枝贯今昔，林影变昏早。草木皆苍颜，亭宇已新造。临风置酒樽，庭下取栗枣。今人强欢笑，古人已枯槁。欲求百年事，不见白发老。秦中古云乐，文武在丰镐。置囿通樵苏，养兽让麀麇。池鱼跃金碧，白鸟飞纻缟。牛羊感仁恕，行苇亦自保。当年歌灵台，后世咏鱼藻。古诗宛犹在，遗处不可考。悲哉李氏末，王霸出奴皂。城中开芳园，城外罗战堡。系鼓鸣巨钟，百姓皆懊恼。及夫圣人出，战国卷秋潦。园田赋贫民，耕破园前道。高原种菽粟，陂泽满粳稻。春耕杂壶浆，秋赋输秸藁。当年王家孙，自庇无尺尞。空余百岁木，妄为夭巫祷。游人足讥骂，百世遭舌讨。老翁不愿见，垂涕祝襁褓。持用戒满盈，饮酒无醉倒。"}