{"id":"811795","title":"十二辰诗并序 鼠","dynasty":"清","author":"刘天谊","text":"缘壁谁凭借，睢盱竟斗猫。生元资溷厕，腐可畀鸱鸮。亦解人堪畏，偏同战欲挑。千钧藏善弩，任尔叫纷嚣。后大惟堪粪，文犁未中牲。偾豚骄莫敌，卫犊蠢忘生。诈挟吞书幻，疑多望月惊。庮难供脍炙，往往夜中鸣。恃有强牙爪，傲然君一山。性非龙矫矫，文逊豹斑斑。弱肉供甘脆，愚伥导往还。刘昆多善政，可易性冥顽。尔岂偷仙药，毛华寿竟长。缺唇还鼓舌，脱距自投荒。狡拟依坟窟，雄惟视月光。爰爰夸得意，暇计遇鹰忙。谁遣丹青笔，图形悦叶公。画成睛未点，耳具窍无聪。可扰宁神物，难驯实戾虫。谁云大雄氏，降伏见禅功。弥觉形堪畏，先时恨弗推。修鳞当道过，毒口螫人来。画足真多事，疑弓尚召灾。郑门妖已作，不俟鲁泉台。驽骀诚不力，衔辔欲何施。泛驾轻难驭，迷途老未知。盐车嘲骥厄，麦磨羡驴奇。纵遣逢韩干，穷形只画皮。莫怪多强很，由来性畏前。触藩愁挂角，悦草欲垂涎。歧路追难返，空山叱尚眠。惟听沈犹氏，朝饮水渊渊。亦具人形质，惟怜性未完。四三殊喜怒，狙诈屡呼欢。不避王孙号，空叨供奉冠。伯淳非晏相，休拟例迎观。相质非良种，羊沟俨作豪。但思争鹜食，未足辱牛刀。为利频催蹠，疑神竟遣褒。更闻声腷膊，偏向五更号。溺井劫乡邻，当门更噬宾。惟惊缁素改，宁暇蹠尧询。睚眦争枯骨，仓皇卧湿薪。如何雪与日，狂吠亦狺狺。定归曾谑卫，荐食亦方吴。嗜仅贪糠核，行多负垢涂。不惭形壅肿，自喜腹膏腴。入笠何烦尔，真宜付狗屠。"}