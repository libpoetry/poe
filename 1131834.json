{"id":"1131834","title":"李粹伯侍御挽诗","dynasty":"宋","author":"蔡戡","text":"妙龄才气已无双，军阵飞扬翰墨场。白简空馀遗藁在，锦囊应有近诗藏。生前且尽杯中物，死去犹堪地下郎。逸气不应埋宿草，会看千丈吐光芒。犹记当年玉笋班，凛然风采动朝端。壮怀漫拟麒麟阁，直气曾缨獬豸冠。太白风姿图像见，卫公英爽梦魂寒。四州巷哭多遗爱，留取甘棠勿剪残。"}