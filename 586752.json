{"id":"586752","title":"憨叟答问","dynasty":"明","author":"钟芳","text":"有客问憨叟，孤眇伤杕杜。五技无一长，徒然事铅素。初登文石陛，已斥宣闽路。嵚崟更百艰，昧昧窘前步。迟回荷推汲，终愧乘且负。长安富英俊，晚岁幸良晤。无求泥陈矩，而竟寡所附。迂哉孤立难，异己见猜妒。耽书只为累，无益还自误。憨叟答客问，子语亦何忤。圣治大一统，神化超邃古。垂裳尧舜隆，重译百兽舞。岩廊位丞弼，率皋夔方虎。而我参其间，贲镛间蛙鼓。终朝旅进退，抱恧靡寸补。曾是不我谅，谓欲茑萝附。雉羽固自珍，炯炯予敢负。明惭日星丽，幽惮鬼神怒。行休遂初志，樊开跃孤兔。溪山任夷犹，吟啸花间露。"}