{"id":"697445","title":"题赵太常山居四绝 眠云洞","dynasty":"明","author":"胡应麟","text":"叠岭层崖落照悬，桃花万朵浴飞泉。玄关尽日封云气，一任群羊化石眠。杰搆中天翠欲流，罡风回合乱云愁。何当八翼凌空去，长啸三山十二楼。流水柴门白兔宫，一区晴锁万山中。成功会著荷衣返，入梦休猜蕙帐空。千绿萧森映夹池，此君长日对支颐。泠然诗思清神骨，何似山阴夜汎时。"}