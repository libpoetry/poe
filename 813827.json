{"id":"813827","title":"原韵寿王一如太夫子七十","dynasty":"清","author":"沙从心","text":"介寿堂开万象春，翁森花草亦精神。六朝门第乌衣旧，一代儒宗马帐新。杖国弥坚担道力，扶轮不倦著书身。商山聘诏香山画，德望何关志屈伸。槐阴郁郁树恒春，世泽长怀左契神。三祝愿赓唐代盛，九如合奏雅歌新。堂跻北海尊前客，杖拄东坡画里身。小草依庭分化雨，□诚敢竭意同伸。"}