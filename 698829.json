{"id":"698829","title":"题钱从事画六首","dynasty":"明","author":"徐庸","text":"寂寂岩扉不扫苔，高人何事出山来。玉蛆香泛林头酒，辜负黄花九日开。荻花溪上水漫漫，一片苔矶一钓竿。非是此心能傲世，白鸥盟在不教寒。衔呢紫燕上雕梁，酿蜜黄蜂过粉墙。庭院日长春似海，东风人在午桥庄。杖藜行过水西桥，欲访山家近却遥。茅舍竹篱无限景，红蔷薇对绿芭蕉。高人卜筑厌尘氛，买断溪山不许分。啼鸟落花春昼永，半帘空翠半帘云。积水成池磊石山，庭花红白野花殷。小楼深院神仙住，移得蓬莱在世间。"}