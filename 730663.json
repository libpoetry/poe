{"id":"730663","title":"赠熊季廉","dynasty":"清","author":"严复","text":"一十九稘初告终，抟搏员地趋大同。神机捭阖纵变化，争存物竞谁相雄。大哉培根氏告我，即物观道冥纤洪。至人先天戒凝滞，高下体合如张弓。从其后鞭向仁寿，岂假食苦师蓼虫。三皇五帝各垂法，所当时可皆为功。蚩蚩之氓俾自治，奚翅洲渚浮艨艟。及其已过尚墨守，无益转使百弊丛。矧今天意存混合，殊俗异种终棣通。是时开关用古始，何异毛毳当炉烘。履而后艰常智耳，如惩弗毖宁非懵。四百兆民皆异种，卒使奴隶嗟神恫。所以百千万志士，争持建鼓挝顽聋。贤愚度量儿相越，听者一一袖耳充。胶胶扰扰何时已，新旧两党方相攻。去年北方致大祸，至今万乘犹尘蒙。亦知天心未厌乱，南奔避地甘长终。岂意逃空得謦欬，知交乃遇四五公。就中爱我最真挚，屈指先数南昌熊。心期浑欲忘彼此，圭角相遇加磨砻。人生行止不自诡，扁舟又欲随南风。临行执手无所赠，惟有真气如长虹。横流他日傥相遇，窃愿身道双加丰。"}