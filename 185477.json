{"id":"185477","title":"念奴娇·延年有术","dynasty":"宋代","author":"陆文圭","text":"延年有术，餐古松根下，茯苓千岁。纵是延年如何益，命也道之将废。思古之人，词章节行，杲杲行当世。遗风流韵，渊然尚有余味。无奈先哲凋零，后生坦率，多以儒为戏。每笑唐人书不读，直把黄金买贵。山泽奇才，云林真隐，没齿何曾遇。人生如梦，江流日夜东去。"}