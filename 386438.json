{"id":"386438","title":"南浦·题吴枚庵《慢香词》","dynasty":"清代","author":"刘嗣绾","text":"金荃旧谱，有新声、一卷叠珑玲。界出乌丝小字，随意写云屏。拟把红牙低唱，向筵前、拍了又重停。借名香炷就，碧窗影里，消受客灯青。回首吟坛销歇，剩年时、春恨记星星。直待千帆过尽，细数旧旗亭。残月晓风何处，甚天涯、词客各飘零。怕高楼一带，潇湘归雁，有人听。"}