{"id":"623136","title":"老虎山踞桂城西北诗以壮之","dynasty":"明","author":"郭之奇","text":"噫吁嘻雄哉，俯视人间崔且嵬。气势平分千雉出，精华远接万峰来。赫赫民瞻那可及，耽耽尔辈情胡急。此石孤高插汉霄，朝岚暮霭相呼吸。南燕归飞岭外翔，北鸿敛翮衡阳立。楚天云雨梦魂残，粤地风烟眄望难。绝塞空留玄菟想，炎荒错拟白狼看。三时磨洗乌孙佩，光射阴山片石寒。羁人久对生奇状，寄言李广弓休向。饮羽精诚莫漫尝，置此金兽西岗上。"}