{"id":"529885","title":"赠钱元抑","dynasty":"明","author":"徐祯卿","text":"钱郎毛发鬈且䰄，秀骨插鬓苍厓开。骅骝黯黯有奇气，一蹴万里空长埃。今之画工不可数，画马无过曹韩武。吴生落魄笔有神，不求貌马求貌人。英物由来岂殊相，麟凤圣贤俱绝伦。却恨丹青损真趣，独事玄毫拂纨素。生象蠕蠕指间出，大巧无乃遭神怒。故人三岁不相见，开图忽讶钱郎面。小儿八岁快目睛，问之咥然呼姓名。呜呼画马虽工只画形，风云道路俱冥冥。岂知钱郎貌如此，冯冯大腹储沧溟。高蹄昔蹶未可轻，今日近前凡马惊。吴江之湄浙之涘，我行于南从此始。掉头不见眼中人，寂寞行歌向湘水。"}