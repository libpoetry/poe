{"id":"350238","title":"摸鱼儿·自题填词小照","dynasty":"清代","author":"程颂万","text":"忍飘蓬、少年才思，吟边无限僝僽。江湖梦冷樊川鬓，一味阻风中酒。君认否。认镜里秋眉，越比春前瘦。残灯话旧。有腻唾殷红，残醪晕碧，题恨遍襟袖。桐徽寂，冷月暗笼虚牖。小华笺拂痕绉。灵荃万古伤心泪，休种绮窗红豆。空画就。怕侧帽词场，消黯成髯叟。相携醉友。数笛外蘋洲，箫边白石，烟景更谁偶。"}