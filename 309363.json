{"id":"309363","title":"扫花游·为吴石潜题西泠印社孤山观乐楼，余九至湖上，辄流连其间不置","dynasty":"现代","author":"赵尊岳","text":"众山一览，俛十丈平堤，两湖烟淼。眼前画稿。似越溪粉黛，淡浓都好。一角斜晖，掩映疏篱秀蓧。惬怀抱。数丝柳系骢，前度曾到。凭阑人意悄。伫鹤憩松颠，蟾窥林杪。断无尘到。只樵歌度暝，醉眠惊觉。极目人寰，领取登临一笑。恣吟啸。卓诗盦会须闻早。"}