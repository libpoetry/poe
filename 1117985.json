{"id":"1117985","title":"新作火阁二首","dynasty":"宋","author":"陆游","text":"旋设篝炉下纸帘，乐哉容膝似陶潜。囊中佩药无时服，架上堆书信手拈。似玉秋菰殊未老，如云宿麦不须占。扫空祠禄吾何欠，陋巷箪瓢易属厌。山路霜清叶正黄，地炉火暖夜偏长。中安煮药膨脝鼎，傍设安禅曲录床。木槁不知年自往，云闲已与世相忘。更阑坐稳人声静，时听风帘响暗廊。"}