{"id":"814550","title":"美人影","dynasty":"清","author":"罗秀惠","text":"鬓亸衣香弄带尖，风情画意一齐添。浣纱去后红颜杳，明月来时素手纤。遮面琵琶珠错落，隔帘环佩玉蜍蟾。朦胧台榭春如梦，憔悴羞花不忍拈。鸦髻盘云认鬓尖，螺痕黯淡月眉添。鞦韆院落裙拖带，缟素风流袂露纤。醉态模糊看镜鹤，怀奔灵药失宫蟾。舞衫歌扇甘岑寂，散乱天花一笑拈。"}