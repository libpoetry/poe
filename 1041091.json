{"id":"1041091","title":"送上元张孟侯著作","dynasty":"宋","author":"刘敞","text":"避世金马门，歇直承明庐。月赢一囊粟，调笑驺侏儒。忽忆东南行，秋风熟鲈鱼。闻君已先我，扁舟向江湖。铜章垂腰问，赐履双飞凫。千室岂不忧，弦歌自为娱。古称有人民，无事专读书。自顾都城游，刺促辕间驹。六朝若流川，览古半有无。山中折瑶华，千里怀离居。"}