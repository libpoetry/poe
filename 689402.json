{"id":"689402","title":"明妃曲","dynasty":"明","author":"佘翔","text":"燕支一望白云秋，马上红颜双泪流。雁自南飞人北去，琵琶不解汉宫愁。北风吹雪暗天山，憔悴蛾眉去不还。薄命便教边地老，归魂应度玉门关。朝辞合殿暮交河，泪满宫衣泻素波。顾影自怜肠欲断，长门幽怨较谁多。青海寒云散作风，谁怜粉黛逐飞蓬。亭亭一片中天月，彷佛清光照汉宫。"}