{"id":"1252998","title":"绝句漫兴十一首","dynasty":"元末明初","author":"刘基","text":"风光何故恼闲人，我欲乘槎一问津。满地绿阴迷断梦，五更啼鸟不胜春。兔葵燕麦旧人家，曾唱南朝玉树花。寒暑又随风日转，东陵谁种邵平瓜。莫道花开便是春，莫言沙涨即成津。南风过了东风起，愁杀江头待渡人。新莺枝上语如丝，似与羁魂诂所思。不用登楼看草色，白蘋香散巳多时。相思举目万重云，燕去鸿来杳不闻。漫说黄金能得士，只今谁是望诸君。五湖风雨夜垂纶，一叶扁舟一粟身。至竟云涛归大壑，烟波还属钓鱼人。病客无钱试药方，出门聊复信行藏。争知头上萧萧发，却与游丝较短长。池面新荷贴小钱，荷心点点露珠圆。开花结子应堪待，乱荇空萍正可怜。袅袅江风转白蘋，轻花乱蕊看成尘。谁能爇取生犀角，采石矶头照水神。日落群山返照馀，槐阴梦觉夕阳初。夜闲不畏更筹短，收取流萤映读书。白鹭洲边白鹭鸶，一双相对立䙰褷。日斜隔水分明见，不分人间有别离。"}