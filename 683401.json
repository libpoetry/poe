{"id":"683401","title":"封詹事王公葬词四章","dynasty":"明","author":"王世贞","text":"尘世虽堪恋，钧天已借留。神孙化玉局，令子覆金瓯。帝日悬碑首，卿云挂垄头。此时华表上，应有鹤来投。送车倾海峤，上冢尽公卿。风递苏耽哭，天回子晋笙。刍灵俱气象，槐荫转峥嵘。更是沙堤就，如龙傍夜城。舄奕纶褒下，纵横节使来。一时丛庆吊，四海让荣哀。树玉深俱栋，阶兰隐渐荄。人间事略备，谁与报泉台。室纵滕公旧，棺夸叶令良。宁如天语锡，更表国恩长。斗汉垂丹旐，风云护白杨。似闻墦祭后，俎豆已宫墙。"}