{"id":"698729","title":"宣德己酉夏四月二十四日早朝应制二首","dynasty":"明","author":"夏原吉","text":"月色朣朣玉漏停，九天阊阖悉开扃。云扶六驭来黄道，花覆千官列紫庭。清跸乍鸣诸殿肃，衮衣端拱万方宁。小臣何幸承殊渥，簪绂优游及暮龄。圣主龙飞宰八区，视朝常在五更初。煌煌烛影辉金阙，袅袅香烟布玉除。仙掌每随东旭转，銮旂时为晓风舒。日高班捲夔龙出，黄阁从容阅奏书。"}