{"id":"1118739","title":"秋词三首","dynasty":"宋","author":"陆游","text":"东吴七月暑未艾，川云忽兴天昼晦。蔽空雨点弩发机，平地成渠屋穿背。早禾玉粒自天泻，村北村南喧地碓。大牲如阜酒如江，相唤龙祠作秋赛。八月暑退凉风生，家家场中打稻声。穗多粒饱三倍熟，车轴压折人肩赪。常年县符闹如雨，道上即今无吏行。乡闾老稚迭歌舞，灶釜日餍猪羊烹。蓐收功成将整驾，万顷黄云收晚稼。公私逋负一洗空，怀抱喜看儿娅姹。从来婚聘不出乡，长自东家适西舍。年丰人乐我作诗，朝耕夜织谁能画。"}