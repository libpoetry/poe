{"id":"141121","title":"前有一尊酒行","dynasty":"宋代","author":"张镃","text":"霖雨半月今夕晴，风堂人稀灯烛明。凉虫咽咽傍墙竹，听久但促孤愁生。愁生欲伏谁驱遣，浑汗翠液玻瓈软。五斗一石非所长，兴来亦觉沧溟浅。我生早患难，对酒无可娱。辛勤识字不得力，漫事尔雅笺虫鱼。痛心曩昔亲庭趋，从容侍饮怀有余。醉谭先烈从巡初，岂但勇力清疆隅。公侯将相随指呼，亲挟日驭升天衢。墓碑神龙护宝书，勋庸槩见中全疎。机危谋大世莫睹，赖有帝训昭难渝。用心若比某人辈，相悬万里非同途。坐间历历言在耳，风木缠悲泪铅水。茫然此事莫轻论，不如尽付金樽里。神仙恍惚休强寻，壮士易老难为心。要须出处任天运，况我自判归山林。一杯复一杯，无客谁同斟。案间幸有李白旧诗数百首，试读精爽飞云岑。安得同渠游，霓裾碧瑶簪。回头却谢髠卓辈，弃置礼法几荒淫。何如高吟泣换神，模写造化归无垠。谁能狸膏金距学鸡斗，起促檐柱矫首落落看星辰。"}