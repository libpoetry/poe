{"id":"591786","title":"初去故园","dynasty":"明","author":"欧大任","text":"出身本田夫，家贫无负郭。蚤从铅椠劳，尚乏霸王略。躬耕岁频荒，转贩力犹薄。饥来每驱人，谋禄心转怍。谬为乡里推，遣诣太常学。脂车已在门，逝将别林壑。踌躇不能行，执辔前屡却。上怀高堂欢，下顾同生乐。虽歉三釜养，幸可事佣作。愧谢栖遁贤，黾勉游京洛。井臼付妻儿，且当厌藜霍。夙昔邴生情，宁终恋人爵。"}