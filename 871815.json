{"id":"871815","title":"寄明复熙道","dynasty":"宋","author":"石介","text":"四五十年来，斯文何屯蹇。雅正遂彫缺，浮薄竞相扇。在上无宗主，淫哇千万变。后生益纂组，少年事彫篆。仁义仅消亡，圣经亦离散。其徒日已多，天下过大半。路塞不可辟，甚于杨墨患。辞之使廓如，才比孟子浅。患大恐不救，有时泪如霰。大贤为时生，去圣犹未远。昔日到汶上，熙道始相见。知道在熙道，一见不敢慢。尊之如韩孟，与道作藩翰。今春来南都，明复去京辇。未识心相通，所怀恨未展。明复无羁缚，我有守官限。南走三百里，访我殊不倦。剧谈露胸臆，胸臆无畔岸。高文见事业，事业盈编简。一一皇霸略，纵横小管晏。磊磊王相才，上下包周汉。二贤信命世，实为有道见。天使扶斯文，淳风应可逭。我缀二贤末，材驽愧款段。"}