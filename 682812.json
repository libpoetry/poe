{"id":"682812","title":"汤涧松诞日","dynasty":"明","author":"区越","text":"清歌振响舞胜衣，八十年过又八时。竹径幽禽迎贺客，莎阶贤辈立琼枝。商今榷古通时论，叠韵翻声近体诗。同向闲庭看佳菊，悠然相与傲东篱。酒熟行间便酒筵，何如诸老共花前。风轩有兴还邀客，嘉会难逢肯吝钱。懒服苓参方外士，不离诗酒地行仙。元神共等乾坤老，莫问今年是去年。"}