{"id":"1123278","title":"送蔡廉父赴赣辟","dynasty":"宋","author":"赵汝绩","text":"同游两见菊花时，忍对西风话别离。官远人应观所主，心平事必得其宜。急流进进常思退，公事惺惺要带痴。执手羞为儿女语，此言或可当箴规。西山影淡水无声，知道扁舟破晓行。我欲梦魂随去棹，君应望眼断高城。红莲绿水官中事，白酒黄花客里程。从此郁孤台上月，十分知为故人明。"}