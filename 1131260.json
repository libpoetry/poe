{"id":"1131260","title":"许待制挽词","dynasty":"宋","author":"楼钥","text":"吏事缘儒术，人材第一流。宦游几五纪，遗爱满诸州。叱驭无长阪，筹边有旧楼。遗安阴德在，衮衮见公侯。蚤擅文章价，名公屡品题。碑铭摹谏省，丘壑访愚溪。得句追飞兔，摛毫走怒猊。遗编闻好在，后学仰筌蹄。十载更麾节，阳春万里同。时时逢蜀士，一一话文翁。到处留遗爱，诸郎守教忠。庆源知未艾，往日有阴功。"}