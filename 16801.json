{"id":"16801","title":"遣昼·密竹有清阴","dynasty":"唐代","author":"元稹","text":"密竹有清阴，旷怀无尘滓。况乃秋日光，玲珑晓窗里。旬休聊自适，今辰日高起。栉沐坐前轩，风轻镜如水。开卷恣咏谣，望云闲徙倚。新菊媚鲜妍，短萍怜靃靡。扫除田地静，摘掇园蔬美。幽玩惬诗流，空堂称居士。客来伤寂寞，我念遗烦鄙。心迹两相忘，谁能验行止。"}