{"id":"466291","title":"班中观《自然探索》，中多有趣之物，被酒作二章","dynasty":"当代","author":"卢青山","text":"日本瑞龙槛，嗜酒颇如我。每岁春初来，其颐遂欲朵。圃者掘十窟，注酒百斤夥。苟无此酒加，枝柯颓然亸；苟有此酒滋，神魄旺如火。厥龄三百五，干强足不跛。来日知无穷，造物安能锁。嗟予日千化，须鬓随时堕。一槎傥能浮，结庐树之左。旦夕共挥杯，醉醒无不可。国境争纷纭，朝代屡迁播；当时如生死，迨后寒灰垛；徒使同胞民，兵戈相折挫。吾与树夫子，泯然造物卵。看此一瞬间，杯底犹未裸。泱泱黄蜂来，逐逐雄蜂媚。肆此一瞬欢，丧此百年体。蜂王硕如山，蜂雄渺如米。小大虽不同，同此继族类。死亦何所悲，生亦何所喜。于中有大欢，生死所不抵。飞飞蜂王来，翼翼雄蜂比。造物随其后，渺渺鸿蒙里。"}