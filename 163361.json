{"id":"163361","title":"饯秘书郎刘侯出守龙舒分韵得亭字","dynasty":"宋代","author":"程公许","text":"皖伯疏封有故城，新堂犹宝李翱铭。三峰秀出尘区外，二水空流战血腥。在昔建邦专地势，祗今误计奇沙汀。集鸿底处容棲宿，冠鹖何人称使令。轮对适当三馆彦，忠纯能耸四聪听。俄闻命绾邦侯组，应是名题御坐屏。地有险夷何可择，事方艰棘不遑宁。扶持羸惫为耕叟，收敛奸雄作战丁。遗爱重寻朱邑庙，壮图仍访吕蒙亭。可能旧观珠还浦，试拓新规刃发硎。少待烽烟清紫塞，却持笔橐侍彤庭。男儿莫作分携恨，勋业相期汗简青。"}