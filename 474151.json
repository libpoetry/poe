{"id":"474151","title":"秋吟八章（录二） 其二 悲寒荄","dynasty":"明","author":"王嗣经","text":"王孙行未归，春草秋更绿。鹈渼忽以鸣，衰朽一何速。柯叶向凋残，华滋谢芬馥。物去新而就故，每伤心于触目。临高台之凤凰，望绝塞之鸡鹿。此苕华之云暮，况兜铃与苜蓿。去日远兮忧思烦，抚蕙草兮不敢言。春朝负彼阳春色，秋夜禁兹秋露繁。被女萝兮带茹走匋，肴兰芷兮蒸文无。余慕子兮甘如荠，荃何谓兮集于枯。集枯兮去滋，辞荣兮若遗。顺生杀以成岁，得大易之随时。随时兮狼籍美，如英兮憯无色。想衣带之余芬，恋綦组之旧迹。虽根荄之日陈，宁无意乎弱植；谅芳心之不死，庶春风而还碧。"}