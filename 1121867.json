{"id":"1121867","title":"神宗皇帝挽诗四首","dynasty":"宋","author":"范纯仁","text":"舜孝高千古，尧仁化万方。睿文超圣域，神武振皇纲。典册辞徽号，山河复旧疆。玉舆悲晚驾，陵路柏苍苍。应运千龄契，持盈七闰间。当年叨法从，终日奉威颜。凤辇知何往，龙髯杳莫攀。深恩无路报，恸哭向桥山。紫塞持戎节，青蒲职谏垣。囊封矜朴直，牍背辨深冤。终赖重瞳顾，难忘再造恩。微躯如获殉，黄鸟不须论。祖祭连驰道，宸仪出殡宫。旌幡萦晓露，笳鼓咽悲风。雨泣千官送，云奔万国同。丹心随笼水，先到裕陵东。"}