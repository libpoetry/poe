{"id":"1004815","title":"满庭芳 寿徐佑卿七月初五","dynasty":"宋","author":"程霁岩","text":"一叶鸣秋，五蓂纪瑞，申月还庆生申。巍巍郎宿，辉映寿星明。一段精神玉立，秋潭自、足副徽称。长生箓，只在公丹府，何待祝修龄。粉垣，才过了，便持荷橐，光近枫宸。况金瓯将启，庆满槐庭。朝旆行行入侍，彩衣映、衮冕辉新。从今去，相门出相，未数汉韦平。"}