{"id":"1069686","title":"偈二十七首 其十二","dynasty":"宋","author":"释绍隆","text":"离四句，绝百非，阃外风光谁得知。牛头没，马头回，空生岩畔碧崔嵬。一口吸西江，一句该万象。一月普现一切水，一切水月一月摄。重重主伴，历历交参。品汇兹彰，人天正眼。如斯告报，只要知归。苟或未然，便见生死。交谢寒暑，迭迁北里。豪家昨日歌兮今日哭。"}