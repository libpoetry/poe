{"id":"702357","title":"扬州","dynasty":"明","author":"程敏政","text":"东风吹彻晚阴晴，两岸新芜一棹横。去我青山如避俗，向人黄柳欲倾城。潮回海口盐船上，春入淮南米价生。二十四桥渔唱遍，嫦娥应识古今情。江日辉辉下广陵，客边吟兴偶然增。宋军水砦多编户，隋帝离宫半属僧。鹅鸭似便春雨数，楼台争出暮云层。往来总戴承平福，莫问从前几废兴。"}