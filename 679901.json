{"id":"679901","title":"舟次武陵书别龚章二友","dynasty":"明","author":"陈煇","text":"驰马下金陵，买棹上湖鄂。扬帆十日过临皋，春风三月登黄鹤。黄鹤楼前江水春，春光淡荡堪娱人。同舟有客来相访，执手宛若平生亲。知君不学悠悠者，宁甘遁迹衡门下。落笔词章接惠连，壮游湖海踪司马。以兹遇我情最多，长吟击筑气偏豪。洞庭纵酒看月色，梦泽推篷望雪涛。人生所贵在知己，结交在结青云士。那能回首叹萍蓬，况乃立身志弧矢。同舟直到武陵城，桃花夹岸春霞明。临流慷慨一为别，云树茫茫不尽情。"}