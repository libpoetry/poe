{"id":"829187","title":"清平乐","dynasty":"清末近现代初","author":"吴湖帆","text":"庭前绿草。祗恨芳菲早。淡淡春山眉浅扫。绿盖青羊未老。寻思语重心长。几番醉月飞觞。不觉红情斜照，娇如花露初阳。吹箫自问。难道无缘分。细柳丝丝多结恨。系马斜阳远近。怜才多少情钟。沉思泪影重重。何事魂销肠断，还期梦里相逢。风吹水皱。梦约黄昏后。记得同车携翠袖。恨晚相逢如旧。归时明月当头。酒阑难祓清愁。许是两心能印，低声笑指红楼。向程无住。携手同归去。语密言长忘浅路。转眼画楼过处。离离心印常青。依依景触牵情。回首梦魂如昨，月移花影难凭。池塘春草。去恨何时了。花影偏多人面少。一样宫梅娇小。相思旧曲琵琶。低徊新月窗纱。何况飞琼伴侣，萦怀咏絮才华。绿笺密记。花底多情事。谏果曾尝先苦味。咀嚼英华真意。桃源何处相寻。露珠任滴衣襟。漠漠水弯路曲，重重山奥云深。行云有意。流水心如碎。肠断不堪提往事。锦字红笺谁寄。风来秋警梧桐。月移帘影朦胧。不料今宵难寐，与消漏永声中。春来秋去。极目天涯路。细雨斜风飞不度。燕子定巢何处。离情愁绪多端。难穷曲水重山。无限身心倚遍，眸凝十二阑干。伊人何处。几度来还去。那日马蹄芳草路。惹起寸心万绪。画楼绣户斜开。待携明月重来。黛影双修翠柳，脂痕一点红梅。低徊不尽。难了寻芳信。独自拈钗撩短鬓。彷佛愁春未醒。无聊深锁琼楼。背人闲唱伊州。燕子飞归风动，迎花先卷帘钩。敷文尽去。隽语无嫌絮。醉意狂情禁不住。争似谁家深处。窗前月色微昏。更阑悄掩重门。正好相倾肺腑，胜于真个销魂。脂香沾袖。如醉葡萄酒。诗意门藏栽五柳。宝树芳邻彩寿。动人似叩心弦。柔情都绕灯前。一笑眸回夙印，今宵明月华圆。灯飘路转。散了花间宴。蜀锦新袍赐春殿。犹是个侬针线。行行醉眼如迷。重寻阆苑幽栖。今夜素娥来下，无须取月云梯。归迟莫怨。惯惹游丝转。欲问一春能几见。玉指数来都遍。满园斜日笼明。裁花剪叶无凭。诉与东风休怪，燕儿生小多情。残灯乍醒。好梦愁无定。枕角窥人斜月影。窣地冰帘风静。几回北雁南征。几多水驿山程。正是相思难计，谁家玉笛飞声。寻寻多遍。却在屏风转。双脸断红娇一片。黛浅微含幽怨。斜阳渐下楼边。黄金不换华年。难怪昨宵半醉，玉纤犹捧觥船。碧桃娇小。底事飘零早。一任春光容易老。人比春光更好。盈盈乍识芳期。低徊欲语偏迟。忽地翠颦红敛，佯歌金缕新词。雨轻风小。芳径闲人少。绰约裙腰连碧草。恰似青梅未老。故持纨扇题诗。诗中暗说心期。若问清狂几许，风流依旧年时。"}