{"id":"745495","title":"赵州","dynasty":"清","author":"路德","text":"买丝争绣佳公子，颇调平原能好士。楼头一笑红颜摧，食客纷纷来复来。我言此事非人情，如何浪得怜才名。恶客一言九鼎重，美人一死鸿毛轻。君不见乐羊啜子甘如饴，功成反使文侯疑。又不见吴起杀妻为求将，母死不奔心早丧。公子天下寡恩人，可知好士情非真。贤者闻风定高蹈，公等碌碌安足论。吁嗟乎！躄者足，笑者头，千秋恨事良悠悠。我今独酌中山酒，不愿将杯滴赵州。"}