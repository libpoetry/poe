{"id":"283300","title":"齐天乐·为士行题耿氏补作萸庵退叟身行万里图","dynasty":"现代","author":"姚华","text":"青山黯澹沧江泣，茫茫夕阳今古。柳送晨杯，灯催暝帐，都做人生辛苦。雄心老去。便阅世形枯，梦魂堪诉。纸上残愁，替人皴皱涨烟雨。先生天下健者，况戎行走马，豪气龙虎。盾墨磨诗，征尘饯鬓，赢得鸿泥几度。还归劫数。尽记取前踪，画图重补。旧日吟情，怕无寻觅处。"}