{"id":"683138","title":"侠客行","dynasty":"明","author":"方国骅","text":"少年重意气，昂首向长杨。射虎眼中刺，摧鹰臂上霜。肩舆谒轵里，竹笠访田光。坐忆王孙老，萧萧泪数行。贫贱甘浊世，耻为乡里卑。无家秦剑许，有母严金辞。燕蓟吊孤竹，葡萄醉月支。封侯千载事，儿女未应知。诸侯每长跪，北面莫须呼。大泽一竿钓，深山三尺屠。谈兵触狼食，怒酒折虬须。百岁累累冢，髑髅香不枯。绣帐长薰鸭，招邻日斗鸡。主依黄歇楚，宾拟孟尝齐。游去五湖尽，歌残北斗低。生憎说头白，长剑任东西。"}