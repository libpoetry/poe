{"id":"683479","title":"上刘少司马朝宗二首","dynasty":"明","author":"王世贞","text":"即看恩许鉴湖滨，犹忆先朝宠命频。绿野旧为开府地，赤松今是避侯人。囊中大药时时裹，箧里阴符字字论。解道蓬蒿三径合，可容云色碍蒲轮。中丞鞭净郁蓝回，将作云连嵽嵲开。三疏暂归横海节，百年谁似补天才。仙芝玉术扶调鼎，沆露浆霞引寿杯。剩有丹衷悬魏阙，将因起色上吴台。"}