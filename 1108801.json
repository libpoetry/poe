{"id":"1108801","title":"乙卯端午十绝","dynasty":"宋","author":"刘克庄","text":"不曾窥户外，偶出至溪边。欲访斩蛟庙，聊呼放鸭船。桃李已成尘，葵榴各斗新。红颜年少子，白发背时人。餐菊饮朝露，平生不歠醨。与龙争角黍，无乃谤湘累。唤起龙泉老，侬今把钓缗。还公旗与鼓，别付夺标人。不喜追风骠，尤憎竞渡船。宁为之反殿，怕著祖生先。时服颁周府，薰弦奏舜廊。未知新帖子，几首似欧阳。客屦自来去，山翁病不知。座无曲道士，门有艾天师。儿女需京缬，经时买未归。似嫌无艾虎，不肯换生衣。韩庙坡为记，罗池愈制碑。老农不识字，自唱送神诗。朝朝责太平，日日御延英。欲识太平处，鼕鼕社鼓声。"}