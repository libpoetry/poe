{"id":"359018","title":"贺新郎·往事","dynasty":"清代","author":"黄永","text":"往事卿思否。十年来、几嗔几喜，相偎相守。漫道悲欢如水去，提起心头都有。卿且置、一觞一缶。笑拔金钗闲指点，一椿椿、欲说还摇手。恐化作、皤然叟。何妨愦愦居人后。更夸甚、笔摇千字，胸盘二酉。对酒当歌卿试舞，长袖离披红溜。为卿尽、先生五斗。醉看诸儿群绕膝，待长成、五岳容吾走。卿好做、寻山偶。"}