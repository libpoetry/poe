{"id":"648724","title":"送御史方懋德还新安诗","dynasty":"明","author":"杨士奇","text":"荆璞遇卞和，骐骥遇伯乐。物遇固有时，识者亦不数。方生禀令资，夙志励问学。遭逢圣明世，贤科早超擢。从事词林馆，简陟颂台幕。言必循礼度，动不踰矩矱。雍容侪辈间，俨然鸡群鹤。一朝峨廌冠，莅事加秉恪。持宪恕且公，守身澹以约。中怀瑩澄澈，外不事表襮。虽然知己希，俛仰靡愧怍。顷出浙水西，沨沨誉声作。旋归居无何，冠缨反丘壑。风高秋气清，农田纷始穫。林桂吐丹葩，吹香散寥廓。执手送子行，感叹怀抱恶。子当强仕年，余发久已皬。后晤未有期，努力追先觉。"}