{"id":"1131341","title":"八月十四日携家泛月次韵","dynasty":"宋","author":"楼钥","text":"月到平湖金作波，一城惟此占秋多。水晶宫里清无比，何用重登汉馺娑。九秋风月正分平，盛满金晶分外明。老子此行端不恶，夜深几得圣之清。稍先一日我中秋，行遍芙蓉与菊洲。作意安排却非适，不如乘兴径行舟。犹记年时看水嬉，不如此夜月相宜。仙翁一醉非尘世，为问姮娥知未知。草草真成一段奇，比邻非不借馀辉。板舆何敢侵风露，略望檐间且劝归。"}