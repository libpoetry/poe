{"id":"699574","title":"老夫五首","dynasty":"明","author":"袁凯","text":"老夫避兵荒山侧，三日无食在荆棘。鞋袜破尽皮肉碎，血被两踵行不得。于时瘦妻实卧病，十声呼之一声应。夜深困绝倚枯树，逐魂啼来雨如注。老夫避兵黄浦上，八月秋涛势逾壮。蛟龙变化不自谋，鲸鲵偃蹇还漂荡。船中小儿惧且泣，妇女呕吐无人色。我独兀坐面向天，篙师疾呼更索钱。老夫避兵三江口，江中夜夜蛟龙吼。砉然一声脑欲裂，千尺长堤忽如走。须臾海门风雨来，江水震荡如奔雷。同行百船半沉溺，无力救之空叹息。老夫避兵三泖边，泖水阔绝无人烟。恶风三日天正黑，湿云臭雾相盘旋。草头飞虫啮人肉，更有青蛇口尤毒。小儿无知恣奔走，我欲近前捉其手。老夫避兵东海头，海风吹衣夜飕飕。黄蒿断岸少人迹，饥鸢无食声啾啾。狐狸向人呼姓名，两脚直立当前行。自信从来胆力壮，此日对之魂欲丧。"}