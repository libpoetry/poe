{"id":"1079417","title":"知止啸傲轩","dynasty":"宋","author":"吕本中","text":"贪夫九鼎犹不足，渊明一轩长有馀。人生趋向等天壤，鸱嚇腐鼠猜鹓雏。中郎妙处世不识，风期自与常人殊。开轩便有千载韵，友葛天氏无怀徒。坐看松菊换时节，兔葵桃树纷荣枯。五年却走各南北，千里怀想空烦纡。双鱼沈浮久不至，三径寂寞今何如。文章潦倒付丘壑，疾病蹭蹬思江湖。何时共坐北风里，烦君小摘园中蔬。"}