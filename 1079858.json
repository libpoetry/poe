{"id":"1079858","title":"将游嵩少题石淙","dynasty":"宋","author":"吕本中","text":"南山吐云柳絮飞，北山之外烟草微。南山北山日在眼，问公此去何时归。石淙山水更奇绝，水怒决石山崩摧。长空无声晓色静，忽听万壑悬惊雷。珊瑚缺折玉破碎，月落倒卷从天回。中流险绝不须道，笑侮滟滪怜离堆。平生好事心突兀，时于图画见仿佛。褰衣度水公莫畏，何须苦避蛟龙窟。明朝更作嵩少游，五更绝顶看日出。"}