{"id":"1115644","title":"湖天暮景五首","dynasty":"宋","author":"杨万里","text":"湖面黏天不见堤，湖心茭葑水周围。暮鸿成阵鸦成队，已落还飞久未栖。坐看西日落湖滨，不是山衔不是云。寸寸低来忽全没，分明入水只无痕。抵暮渔郎初上船，一竿摇入水精天。忍寒不睡妨底事，来早卖鱼充酒钱。雕碎肝脾只坐诗，须髯成雪鬓成丝。暮云薄倖斜阳劣，合造清愁付阿谁。断肠浪说贺方回，未抵秦郎剪水才。欲向湖边问遗唱，鸳鸯鹦鹉两相推。"}