{"id":"689310","title":"寄龙君善","dynasty":"明","author":"佘翔","text":"忽得燕中信，嗟君有谤书。云霾丰狱剑，骥服太行车。赤县飞腾久，青云拓落初。桃花春水满，归混武陵渔。楚材岂易得，偃蹇一长叹。遗爱歌南国，高名疾上官。五都怀白璧，九畹艺幽兰。且泛扁舟去，洞庭波浪宽。黄山与白岳，几度兴流连。却笑缁衣客，翻憎贝锦篇。帆樯归楚日，鸡犬避秦年。若遇东来雁，裁诗寄綵笺。文章窥屈宋，仕路转堪悲。去矣惊投杼，潸然泣染丝。白云瞻故里，青桂喜连枝。二酉探书罢，弹冠慰所知。"}