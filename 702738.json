{"id":"702738","title":"俞东村示教雨窗感兴佳作连篇累牍寓意深远譬如雍门之琴能使听者堕泪讽咏之馀勉强追和不翅鸣瓦釜而配黄钟也","dynasty":"明","author":"董纪","text":"白发无情不我饶，东风杨柳自新条。蓬莱弱水舟难到，阊阖青云路本遥。晚景生涯何转拙，早年豪气已俱消。闭门只是听春雨，连及莺花也寂寥。老怀多感不能禁，当得春来日日阴。酒为破除聊纵饮，诗因牵帅强搜寻。屋茅直透三重湿，溪水平添数尺深。白发懒梳巾懒戴，寻花问柳更何心。造物难知一听天，贫居无事只安然。能如东老依方酿，胜似中?汲水煎。燕去燕来何必管，花开花落不须怜。百年身世浑忘却，懒散从教雪满颠。"}