{"id":"683261","title":"上巳同茂秦子与顺甫游姚令园分韵","dynasty":"明","author":"王世贞","text":"上巳游中得，园亭兴未涯。蜂须低罥蕊，雀乳细穿花。水曲青丝笮，林间白鼻騧。亦知催暮景，宁忍掷春华。小苑能栽竹，同心有握兰。爱看春水漫，贪惜酒杯难。日缓桃花暝，天留薜荔寒。未须论节序，休沐便为欢。故人同载酒，策马问柴桑。鴂候千花乐，蚕阴百草香。共惊醒后字，还促醉馀觞。君借春波浣，缁尘已建章。"}