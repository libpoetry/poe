{"id":"1194158","title":"杂言和常州李员外副使春日戏题十首","dynasty":"唐","author":"权德舆","text":"随风柳絮轻，映日杏花明。无奈花深处，流莺三数声。兰桡画舸转花塘，水映风摇路渐香。任兴不知行近远，更怜微月照鸣榔。檐前晓色惊双燕，户外春风舞百花。粉署可怜闲对此，唯令碧玉泛流霞。雨歇风轻一院香，红芳绿草接东墙。春衣试出当轩立，定被邻家暗断肠。"}