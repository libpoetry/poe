{"id":"808800","title":"经耒阳","dynasty":"清","author":"郑珍","text":"青莲葬尸鱼腹里，少陵复作饫死鬼。可笑亘古两诗人，死亦古今绝无比。刘呴小儒不足责，余意端嗤宋公子。阻水一篇岂未见，荒唐亦复沿旧史。悲哉此老入暮年，君民泪尽江湘沚。稷契功名付浩叹，老丑向人嗟可耻。新知济济遍海内，寒暄不救沟壑死。牛肉白酒致荒江，快啖苦觉人情美。岂知贤令好礼教，后人顾将鸩毒视。嗟嗟忌刻实天意，巨妄诬贤小者耳。君不见东山太白女无归，宗武湖湘为乞儿。"}