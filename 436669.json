{"id":"436669","title":"周昉内人图 吹笙","dynasty":"金末元初","author":"李俊民","text":"旧曲闻来似敛眉，料应只恨赏音迟。梨园传得新翻谱，著意参差竹里吹。非关古井不波澜，祗恨银瓶一掬悭。欲助长流御沟水，再教红叶到人閒。心情犹在未收时，却顾花閒影渐移。不道春来添几线，日长只与睡相宜。一夕秋风雁过声，铁衣辛苦向边城。将军不用和戎计，双杵休辞月下鸣。袖里纤纤只合存，如何春笋不嫌髡。金钗坠后无因见，藏得开元一捻痕。休言三尺是枯桐，大抵声音与政通。曾得王君意中事，便从弦上和薰风。数幅云笺自卷舒，试教落笔看何如。休将彤管题闲句，正要班姬续汉书。倚风无力见温柔，初下喧天羯鼓楼。犹向花阴理新曲，君王不惜锦缠头。不教朱粉污天真，长对菱花顾影频。但把蛾眉埽来淡，尚嫌不似虢夫人。"}