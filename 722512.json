{"id":"722512","title":"焚香曲七首","dynasty":"明末清初","author":"屈大均","text":"郎如朱火妾青烟，一气氛氲出玉煎。沉脑成灰应不惜，祗图香在梦魂边。节为沉水花鸡舌，两种香含心字深。多谢博山垆器好，双烟不断至于今。烟积兰房郁作云，积雪成雨湿罗衾。无烦百宝兼千和，香在佳人一片心。香夺琼南第一林，成栈不必待成沉。侬如熟结郎生结，一片芬馨直透心。血格生煎胜降真，却嫌沉速味多辛。女儿香角尤恬静，非雾非烟一缕春。鸳鸯喷出篆烟来，细逐游丝转镜台。袅袅香魂微有影，不教兰麝即成灰。辟邪凫藻两炉轻，被底香毬更有情。展转不离君玉体，房风遗制铸初成。"}