{"id":"251504","title":"天柱山诗会梁东先生即席吟诵辛弃疾《南乡子》","dynasty":"现代","author":"汪茂荣","text":"沈侯作诗究声病，此事唐人意转盛。拥鼻浩浩讽洪流，风度才情交相映。梁公岂得不传传，造诣动与古人竞。绝代稼轩豪放词，纷纷羸尪那得咏。元气淋漓推公能，叔世高吟堪矫正。南渡英雄敌曹刘，北望抚髀时难更。响遏行云弥六合，唾壶击碎讵委命？末路转以才人鸣，千古一例资谈柄。弥天悲愤藉谁宣，泣下数行为公庆。固知声音能入人，感物翻生桑梓敬。海峰论文重诵哦，因声求气入幽夐。此意惜抱殊广之，法门不二自作圣。湘乡画像礼惜翁，雄伟深远得还并。先正遗法嬗后学，公其承之抑天性？从来声音与政通，理乱何知觇气横。方今大圜厄阳九，举世滔滔滑欲迸。礼崩乐坏为物役，簠簋不饬孰自镜？乱世之音怨以怒，桑间濮上征乖政。一扫淫哇岂无时，颓风当挽角弓劲。公力倡之吾其从，黄钟大吕终当令。"}