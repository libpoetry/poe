{"id":"951254","title":"鄂忠武王出师疏帖赞","dynasty":"宋","author":"岳珂","text":"于惟绍兴，扶危支倾。揠校涖戎，不识一丁。先王奋呼，起自诸生。经通谊明，笔妙墨精。翠微之诗，五岳之盟。祁阳整旅，东松纪行。迹遍九州，气凌三精。粤时出师，首兹抗旌。规模弗愆，忠愤莫撄。上心载嘉，奎章式形。谓朕何忧，惟尔责成。以百万师，观我甲兵。仅四十里，复我旧京。日却阳侯，星陨中营。苌血遂碧，狐史漫青。天不诱衷，曷其底宁。伤哉离骚，坐此修能，冰镂芷馨。惟帝鉴忠，惟人与诚。烈并褒鄂，志恢幽并。有奕龙迹，遹昭骏声。遗墨既刊，大猷是经。对于庙祧，岂惟云仍。"}