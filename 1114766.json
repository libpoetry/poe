{"id":"1114766","title":"和褚县丞韵","dynasty":"宋","author":"李曾伯","text":"世味宁如道味浓，谁令小屋卧元龙。何当谈笑与双璧，乃假吟哦对二松。倾盖正欣留槜李，归樯底事取潘葑。先生且办弦歌计，莫虑瓶无斗粟舂。拍拍新书一纸春，相逢牢落易相亲。霸陵李广方嗟老，阙里原思乃叹贫。顾我栖迟甘一壑，感君慰藉重千钧。灯前欲和梅花引，病发飘飘满面尘。"}