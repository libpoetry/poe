{"id":"696838","title":"生查子 除夜守岁","dynasty":"明","author":"俞彦","text":"柏酒与辛盘，共作峥嵘景。为惜岁华流，烛跋炉香冷。红散绮窗梅，翠泻瓷瓯茗。一夜两年人，短鬓双蓬影。家在赤城隈，卿住桃源渡。向晚碧云生，迷却天台路。青鸟不归来，夜夜双星度。花月梦同孤，此恨无人诉。淹抑闷青春，拖逗情红泪。铸错作心兵，难把愁城碎。枕衾余花月，对惯做惺然。醉曾问杜康，无此酒，何名类。待拔旧愁根，忽种新愁换。晓夜两秋成，四大仓都满。减颜红，摧鬓短。并不因寒暖。曾问越人无，此病何名款。"}