{"id":"827064","title":"二郎神","dynasty":"清末近现代初","author":"刘永济","text":"寸肠万绪，共雨外、际空云乱。正岸阔波肥，林髡山老，秋味疏襟自道。暗数平生欢游地，竟半化、狐町狸疃。知奏表寝陵，清尘原庙，甚时才见？凄断。青衫旧影，年来都换。尚倦客文园，穷途兵尉，污面尘埃未浣。梦里华胥，眼前桑海，长是系情无限。还又怕，百种思量，化作画帘烟篆。"}