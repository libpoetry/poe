{"id":"1125477","title":"白云亭和韵二首","dynasty":"宋","author":"袁正规","text":"幽奇山水卒难图，亭插白云景象馀。共乐灵踪还旧址，好编名字入新书。面前沧海迷三岛，林下谁人继二疏。洞里苍龙头角老，埋藏岁月意何如。碧桃溪会创幽亭，岂是从前浪得名。静对好山闲日月，却疑尘世有蓬瀛。檐间自在烟云合，砌下长流风雨声。林坞不遮沧海阔，暂来还得眼双明。"}