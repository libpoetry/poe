{"id":"484090","title":"送郑叔车","dynasty":"明","author":"张孟兼","text":"郑子离襁褓，所怙惟乃父。父昔仕燕京，半世去乡土。子家孝义门，十世居同聚。派衍白麟支，望出荥阳谱。庭常无间言，礼或习邹鲁。鸡鸣起盥栉，合食闻钟鼓。虽当丧乱后，遵训仍厥祖。我家故同邑，匪闻目亲睹。况子吾素知，才华足多取。豁落义气俱，咳唾珠玑吐。挥毫走蛟螭，作赋凌鹦鹉。昆弟既谓贤，亲邻亦称数。久欲寻父去，奈时方用武。消息十年无，道路满豺虎。近传燕蓟平，不觉喜而舞。闻父已南还，恨不身插羽。敛衣即登途，宵进江上橹。忘食并兼程，亦不避风雨。逾旬及南京，父病将愈。逆旅会面欢，胜渴饮酥乳。比邻走翁妪，环视立如堵。我时往相见，政值日卓午。挽之入客邸，共谈坐挥麈。问言念父情，情深话諲缕。如子之所经，跋涉甚辛苦。春泥膏土脉，停云黯天宇。朝行履濡露，暮宿定林莽。我惟纯孝者，往往见前古。名同金石坚，不与草木腐。事亲在娱乐，奚必养三釜。羡子为此行，于世岂无补。闻者大惊奇，见者辄夸诩。人生斯足荣，何用效题柱。是言良已解，口答头屡俯。陋予亦胡为，问学本狂瞽。三年事占毕，竟日拘训诂。环列纷叩难，类敌张劲弩。内顾实空乏，畏彼搜林斧。幸哉搢绅交，脱略哙等伍。或时卧养疴，连月不出户。今日子来别，省墓亟东下。为言奉父命，明发河之浒。此还暂当来，寤寐歌《陟岵》。闻之触乡思，嘅叹髀频拊。吾翁发垂白，不得躬干蛊。便欲从子归，致身学稼圃。敝庐南山中，风物诧韦杜。桃李自满蹊，去天才尺五。但见桑麻荣，丰年多黍稌。昨宵梦先垄，松楸长栩栩。强起诉此怀，唤仆买清酤。春风吹柳条，夜雨涨江浦。劝子尽一觞，聊以写心腑。"}