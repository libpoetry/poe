{"id":"826638","title":"念奴娇·春母赴西湖，折园中海棠一枝，携随行箧。曼睩柔仪，与一枕云山相骀荡也","dynasty":"清末近现代初","author":"俞陛云","text":"小小茶樯，载绝代秾姿，微侬离索。色界兜罗参破未，悄与仙鬟商略。楚峡春酣，梧台月迥，静掩都梁阁。关河遥夕，碧云幽梦难托。却忆深院明灯，鬟鸦侧处，碎朵钗边落。佩远天风珠衱冷，枉觅灵妃旧约。心苦抛莲，眉长怨柳，凝想屏山角。余芳冉冉，水窗清伴羁泊。"}