{"id":"218180","title":"九序·春日兮繁鲜","dynasty":"宋代","author":"崔敦礼","text":"春日兮繁鲜，车阗阗兮句曲天。緪瑟兮拊鼓，满芳菲兮琼筵。朝霞为羞兮沆瀣为醴，瑶华玉馔兮错杂而陈前。灵之来兮赤城空，驾白鹤兮御清风。群仙从兮哆哆，云晻暧兮车隆隆。灵之去兮返太清，骑日月兮朝紫皇。下视九州兮尘泱茫，五岳俎豆兮四溟杯觞。制琼琚兮余衣，集芳荪兮余裳。荷佩兮离离，兰旌兮扬扬。欲往从兮未得，望夫君兮彷忀。"}