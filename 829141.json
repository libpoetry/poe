{"id":"829141","title":"连夜得有关晓因之梦八首","dynasty":"清末近现代初","author":"吴妍因","text":"殷勤慰藉似平时，死别生分了不知。最是梦回人失所，泪倾如雨枕边滋。只道姗姗未即回，迎门一刻几徘徊。梦醒始悟人千古，但见檀箱贮劫灰。独自施施从外来，望门不见旧楼台。如何室与人同毁，梦里惊呼梦醒哀。归来百物荡然空，楼馆萧条似冷宫。不省人随群玉烬，梦中犹是索冥鸿。不知是梦忽将迎，喜极翻疑且暗惊。如玉分明烟化尽，问君何术得回生？抱头忍视病形容，忽悟人惟梦里逢。号泣相持怕醒梦，醒时欲索便无从。那知仍是梦中人，只道如仙现厥身。从此红颜能永驻，世间不更有残春。醒时欲睡睡时醒，夜夜相寻梦几经。安得有生常入梦，与君如影不离形。"}