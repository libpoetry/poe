{"id":"325704","title":"摸鱼儿·过天香楼，忆同崔格卿旧游，感而赋此","dynasty":"清代","author":"张惠言","text":"镇三年、看花一度，人生几回朝暮。欢情容易愁中过，偏是愁人记取。花深处，是往日、分红瞥翠曾游路。旧时鸥鹭。若问我凄凉，酒徒一散，寂寞委黄土。百年事，休说重来非故，当时感慨何许！尊前万柄新妆拥，明日乱红无数。天也误，怎不许、清秋一例萎风雨。问花无语。但倚尽危阑，斜阳漠漠，独自下楼去。"}