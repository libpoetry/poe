{"id":"1074980","title":"悯雨叹","dynasty":"宋","author":"周紫芝","text":"南方久不雨，旱气日益酷。起视夜何其，星斗灿满目。朝云蔼空濛，暮雨思霢霂。雷师方鞭车，风伯忽舞纛。百神各颠倒，谁为调玉烛。两宫方蒙尘，百执被驱逐。万里沙漠行，长征犯三伏。悬知臣子心，北望眢两目。愿兴肤寸云，朝隮暮渗漉。天公倘悔祸，何止望一熟。皇舆既言归，壤地亦旋复。谁当挽天河，下洗忧愤辱。"}