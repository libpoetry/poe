{"id":"702737","title":"耕隐为黄彦正三首","dynasty":"明","author":"董纪","text":"诛茅结屋向东菑，为圃为农亦有师。每引渔樵听客话，须将稼穑教儿知。秋风稻熟鸡先啄，春雨芝香鹤不饥。庞老从归鹿门后，诸人罕见入城时。知时布谷隔林呼，雨后春犁学自扶。岂可枉寻干禄仕，何妨识字作农夫。畬田火米常先熟，老瓮新篘不用沽。窃比古人谁得似，长沮桀溺是吾徒。背城茅屋水云深，绝迹无人向此寻。壤父不知尧帝力，君房安识子陵心。扶犁晓趁黄梅雨，嗿馌凉依绿树阴。但使年年多黍稌，何忧白发老相侵。"}