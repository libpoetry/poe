{"id":"623257","title":"读南华外篇述以四言十五章 其六 天道","dynasty":"明","author":"郭之奇","text":"天意日平，圣心奚卼。水静晰形，镜虚明发。恬寂俞俞，尧宫舜阙。天乐天和，去垒除矹。通于万物，有始有卒。流为五末，无本自竭。先后尊卑，千古未滑。五变形名，九变赏罚。道德所生，其序难越。辩士一曲，旁穿谬掘。十二经言，从兹久淈。击鼓求亡，仁义是揭。士成刺老，牛马相讦。知巧虽存，窃机乃发。轮扁问桓，古人既歇。糟粕虽存，心口空咄。道之在天，惟恍惟惚。传之于书，若存若没。至人和光，如日照月。吾师吾师，天根月窟。"}