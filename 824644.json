{"id":"824644","title":"金缕曲 海上赠少屏","dynasty":"清末近现代初","author":"傅熊湘","text":"笑云萍遇。剧相怜、风尘满地，头颅如许。弹遍哀丝三百曲，流水落花春去。问天上、人间何处。结客朱家游侠子，肯平生、拼为相思误。忍割断，闲情绪。江山黯黯迷烟雾。怎禁他、浪淘潮卷，风凄雨苦。谁与挥戈回落日，只共夕阳迟暮。者残局、仗君支柱。我亦湖湘漂泊久，算年来、剩有闲词赋。才易尽，忧难诉。"}