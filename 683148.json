{"id":"683148","title":"夜送周充之舟中","dynasty":"明","author":"方献夫","text":"一夜星河作意明，扁舟荡漾绕江城。青山过雨仍留色，白酒临流不尽情。客里行藏随梦过，眼前荣辱等毫轻。送君目断匡庐外，秋水归帆寄雁声。长江一日几风涛，元亮当年兴独豪。高志已能辞斗粟，野人今亦买鱼舠。百年樵谷心犹阙，万里湖山梦更劳。归去便须寻酒伴，茫茫天地且陶陶。"}