{"id":"699045","title":"送兴公弟之吴为先人乞铭","dynasty":"明","author":"徐熥","text":"衔哀送汝出江关，满路悲风损别颜。此日素车驱白马，几时黄绢勒青山。梦回草色离肠断，身着麻衣血泪斑。怜我双眸枯欲尽，不堪分手更潺湲。叮咛数语泪千行，此去关山路渺茫。三伏炎蒸过剑浦，一江风雨度钱塘。魂随远屿孤鸿断，目极遥天匹练长。当念倚门双白发，莫将行色滞他乡。"}