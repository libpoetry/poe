{"id":"546915","title":"燕歌行七解 其三 陌上桑","dynasty":"明","author":"于慎行","text":"日出东南隅，照我邯郸宫。邯郸有好女，颜色靡春风。采蘩出城南，采桑出城东。黄金为长钩，桂枝为大笼。上襦绣鸳鸯，下裙绣芙蓉。肌肤宛如玉，善态不可穷。飞鸟见女来，厉翮凌高空。游鱼见女来，潜游深渊中。车人去其盖，舟人去其篷。少年满路傍，叹息忘所从。"}