{"id":"685903","title":"将发邯郸暂寓西署四首","dynasty":"明","author":"卢龙云","text":"信宿丛台下，栖栖一旅人。閒方谢簿领，愁转怯风尘。砧杵秋声急，关山客梦频。但谙倚伏理，何处不容身。蓬转应难定，羁栖复若何。困来悲失马，妒在敢扬蛾。旅思丹枫剧，乡心白雁多。长风吹晓漏，不寐彻行窝。细雨侵阶湿，微风入暮寒。徘徊征思懒，牢落客衣单。卷帙堪为伴，琴尊并所欢。未须怜去住，何路不行难。闭户时深念，凭谁作解嘲。不妨杯独把，聊复句重敲。傲骨成金注，穷愁是石交。故园秋色满，天末有衡茅。"}