{"id":"968846","title":"和叶水心马塍歌","dynasty":"宋","author":"赵汝谠","text":"昔年家住长安里，春风尽日香尘起。纷纷车马过绮陌，买花人多少人识。王侯第宅连苑墙，粲若琼蕊敷丹房。花窠近取马塍本，曲栏高槛深迷藏。主欢对客小举袖，击鼓吹箫满前后。真珠一斛聘国姝，琥珀千杯酌天酒。几年农器不铸兵，雨耕云穫歌且行。种花土腴无水旱，园税十倍田租平。挐音来近菰蒲住，演漾回溪通枉渚。霜晴沙浅橘林明，日暮水浑鱼网聚。东门故侯应自许，灞陵醉尉宁须怒。何当学稼随老农，荷锄驱犊田中去。"}