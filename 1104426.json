{"id":"1104426","title":"和陶渊明归去来辞","dynasty":"宋","author":"秦观","text":"归去来兮，眷眷怀归今得归。念我生之多艰，心知免而犹悲。天风飘兮余迎，海月炯兮余追。省已空之忧患，疑是梦而复非。及我家于中途，儿女欣而牵衣。望松楸而长恸，悲心极而更微。升沉几何，岁月如奔。嗟我宿昔，通籍璧门。赐金虽尽，给札尚存。愧此散木，缪为牺尊。属党论之云兴，雷霆发乎威颜。淮南谪于天庖，予小子其何安。岁七官而五谴，越鬼门之幽关。化猿鹤之有日，讵国光之复观。忽大明之生东，释累囚而北还。酾天汉而一洗，觉宇宙之随宽。归去来兮，请逍遥于至游！内取足于一身，复从物兮何求？荣莫荣于不辱，乐莫乐于无忧。乡人告予以有年，黍稷郁乎盈畴。止有弊庐，泛有扁舟。濯余足兮寒泉，振余衣兮古丘。洞胸中之滞碍，眇云散而风流。识此行之匪祸，乃造物之馀休。已矣哉！桔槔仰无已，时举觞自属聊淹留！汝今不已将安之？封侯既绝念，仙事亦难期。依先茔而洒扫，从稚子而耘耔。修杜康之废祠，补由庚之亡诗。为太平之兴老，幅巾待尽更奚疑！"}