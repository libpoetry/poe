{"id":"1000105","title":"上运使工部","dynasty":"宋","author":"强至","text":"天地悭英气，人皆所得偏。公乎何卓越，性乃独纯全。精学窥神奥，遗经讨圣渊。辞宗师者众，诗将敌无前。风雅一篇出，邦都万纸传。斯文知未坠，大笔救将颠。早听诸公论，仍推执事贤。松筠贞节劲，金石亮诚坚。向受严宸寄，尝持外计权。才良鱼遇水，奸墨雀逢鹯。黜陟司当尔，澄清古亦然。裁讥成贝锦，乱曲恶朱弦。未几恩函改，俄闻使旆迁。彭门劳镇抚，汉诏许周旋。铃阁昼开卷，熊轓春行田。坐棠稀讼牒，恭梓接乡廛。治状频称最，褒章讶未甄。淮州繁转给，漕柄议登延。旒扆知名旧，朝廷付命专。温书颁绿检，要职复青毡。岁赤膏腴地，河胶金谷船。尚繄心计敏，能免国需愆。既足中都食，兼充内帑钱。输将今底绩，留滞矧经年。不俟更书满，行聆迅召宣。帝猷归润色，天下伫陶埏。贱士何为者，孤踪最琐焉。技疏谋鼫鼠，声泯类寒蝉。七载沾微命，三霜备冗员。谨廉徒自信，朴讷复谁怜。材散良工弃，筋驽善御捐。泥涂宁避辱，沟壑尚忧填。援手惟公易，为容更孰先。愿由门下进，毕力效尘涓。"}