{"id":"1003978","title":"上后溪刘阁学","dynasty":"宋","author":"程公许","text":"如来藏有大经卷，无古无今无成坏。卷之可纳一毫端，舒之弥纶于法界。众生与佛同受持，谓有定法便虚假。祇园食饱洗钵坐，何曾有意一场话。空生强起凿太虚，立字安名为般若。三十二相不可著，况有卵胎并湿化。要知人与法俱空，何须到岸筏方舍。双林大士更周遮，来对萧翁閒拍报。至今唱颂四十九，同此经传四天下。稽首后溪老尊宿，第一义谛最深解。以宿誓愿悲济心，具坚固力清净戒。父子孙曾一道场，良窳精粗大炉冶。綵衣堂上春融融，后先十日?寿斝。耆龄天为开九帙，后学心知宗大雅。吾亲千里意勤劬，授我轴书字端楷。金银绚烂满云蓝，是不诳语真语者。鬼神秘护知几年，持以寿翁翁勿诧。愿翁觉性日圆明，愿翁眉寿备纯嘏。如金刚体不可坏，以大方便福朝野。亦愿吾亲寿似翁，岁岁持觞拜堂下。"}