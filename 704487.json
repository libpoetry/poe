{"id":"704487","title":"寄诸弟三首","dynasty":"明","author":"黎贞","text":"自怜苦相失，漂泊在天涯。万里长为客，三年不到家。初春逢驿使，知汝上京华。此后长相忆，愁来眼欲花。几载音书绝，乡关梦寐多。愁来悲骨肉，老去事干戈。路杳红尘暗，天长白雁过。无由问慈母，康健近如何。平生经济学，半世苦为儒。弧矢怀初志，山河忆旧居。尘埃淹岁月，风雪老髭须。安得归来好，相携读父书。"}