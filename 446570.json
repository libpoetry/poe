{"id":"446570","title":"金缕曲    赠人","dynasty":"当代","author":"蔡淑萍","text":"把酒听君语。气扬扬、书生怀抱，漫评今古。十载沉冤如梦魇，多少风凄雨苦。覆盆举、英风如故。莫道流光霜染鬓，正少年心事闻鸡舞。心动处，志如许。惊雷激荡神州路。几仁人、思萦梦绕，国强民富。寄意寒星荃不察，可叹嚣张狐兔。拼九死、寻他千度。悔读南华成陈迹，待平生功业从头树。寒夜白，日初曙。"}