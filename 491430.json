{"id":"491430","title":"陪陶尚书宋太史夜宿斋宫分韵得万字","dynasty":"明","author":"刘崧","text":"鸣鸾莅阳郊，陪祀服明宪。旂常拥圆壝，幕帟蔽脩甸。天高风泠泠，露白星烂烂。尊罍秩斯举，簴业枞以建。凝神向澄肃，秉德方恪愿。调笙思肄三，振羽将舞万。张筵盛布设，陈币昭奠献。听漏促晨兴，严衣戒宵偃。骏奔尚齐遫，慎简惭硕曼。感孚岂殊徵，恭事式同劝。"}