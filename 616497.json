{"id":"616497","title":"初春游环谷","dynasty":"明","author":"朱完","text":"岭南地暖三阳早，春入郊原美芳草。携筇步出郭北门，和风丽日春光好。无客同游唯两儿，大儿矫健能追随。小儿九龄好游嬉，飞扬跋扈挈人衣。旧卜山庄在环谷，峻岭层峦多古木。巉岩怪石出清泉，错落名花间修竹。我来汲水试新茶，团团碧露覆黄芽。甘冽令人清神骨，中泠石井徒尔誇。啜罢低回陇亩侧，指点艰难是稼穑。荒冢松柏易摧残，往事兴亡同叹息。缓步长歌意悠然，家僮随后汲山泉。小者负具力难前，且行且止故迁延。牛羊各散群动息，归望城头日已夕。候门稚子欢相迎，娟娟新月林间出。"}