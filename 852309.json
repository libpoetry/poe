{"id":"852309","title":"邛州倅","dynasty":"宋","author":"文同","text":"将欲言治人，必先由正身。身正人自治，此化行如神。总总群圣书，论说尤谆谆。后贤守为法，不敢忘逡巡。有欲著其迹，更假他物伸。或取几杖明，或用盘盂陈。或则铭于座，或则书于绅。此皆贪道者，欲己日夕亲。涵泳既滋久，盛德光璘璘。鲁侯相门子，佩义而服仁。来乘别驾舆，齿发何青春。开口议政事，条件皆有伦。春露与秋霜，畏爱其吏民。尚惧有片缺，不使其质纯。乃于厅事侧，开轩承甲寅。题曰三省堂，大构高榜新。地古物象野，水竹清衣巾。公暇每居此，寂嘿如隐沦。冥心以自观，外揣复内循。一有所不逮，补绽无纤尘。既已自作诗，文理相彬彬。宛转示明戒，欲使风俗淳。愚重侯所存，再拜无辞频。待己固如此，贤哉君子邻。常愿此基构，永不罹荆榛。有坏则请修，使之名不泯。"}