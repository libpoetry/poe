{"id":"797718","title":"消夏九咏选六 百字令 其五 双湖垂钓","dynasty":"清","author":"袁绶","text":"湖亭幽寂，爱邀凉最好，曲栏同凭。煮茗翻书消永昼，遣兴钓竿闲整。缓勒轻桴，徐安香饵，界破琉璃瑩。绕堤垂柳，阴阴一碧清润。向晚雨滴银塘，波纹圆处，叠出连环印。隐约游鱼浮水面，来唼鬓边花影。软曳萍衣，低牵荷盖，风袅丝难定。金鳞获得，隔窗彩伴争问。"}