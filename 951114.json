{"id":"951114","title":"唐许浑乌丝栏诗真迹赞","dynasty":"宋","author":"岳珂","text":"玉?诗府旌阳仙，骖鸾翳凤珊瑚鞭。羽裳云锦朝帝垣，天凤戛佩披琅玕。瑶阶十二琪树连，珠晖璧魄环非烟。手按碧蕊丹葩鲜，昆阆七七争芳妍。翩焉来下探九渊，攫颔惊起龙正眠。茫茫尘劫今几年，北斗柄烂东海田。袖中琲琲辉且圆，琤琮落笔如流泉。乌栏锦褾馀百篇，狱宝上烛牛斗躔。御题小玺今宛然，已散复合庸非天。鲸鱼东去云浪翻，晴昼昳荡开虎关。紫金浮玉月满川，大招为赋乘槎骞。"}