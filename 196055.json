{"id":"196055","title":"送马上娇图与秋壑监丞","dynasty":"宋代","author":"赵孟坚","text":"绣鞯金狨玉蝶躞，天宝繁奢逾大业。华清浴已宴沈香，弓箭才人拥旌节。前头乐部紫云回，催驾颙迎奏三叠。阿瞒驻辔立多时，欲上花骢尚娇色。俯头缒{左革右登}力士徒，曾以脱靴为屑屑。步步相随那肯离，尝闻愿作连理枝。燕安傥及思艰危，那有马嵬攀诀时。汉家山河安四维，披香千秋惟戈绨。龙眠画兹非衔奇，端与曹高向孟陈元龟。"}