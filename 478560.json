{"id":"478560","title":"用清虚堂韵送匏庵少宰服阕还京","dynasty":"明","author":"沈周","text":"三年袍幞违风沙，归家读《礼》如退衙。长髯已间数茎白，瞳视明察无纤花。乡人廿载旷接见，老少瞻拜常填家。怡然不烦亦不拒，正犹茂木容群鸦。朝廷眷注特虚要，匪直鉴藻兼辞葩。要仪百辟重德度，如郁须酒渴乃茶。騑騑四牡不可缓，我亦殷勤当执挝。与君一别绝聊赖，虮虱颇学嵇康爬。衰人载见恐无日，未免握手成吁嗟。时勤相忆但搔首，仰睇天上空云霞。"}