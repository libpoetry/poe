{"id":"596456","title":"己酉入觐夜过鄱阳湖三十二韵","dynasty":"明","author":"卢宁","text":"月黑鄱龙湖，无风不可渡。况复金飙鸣，搴帷逆浪溯。舟浅行箧单，不任波涛吼。乾坤荡欲浮，蛟蜃纷以抪。野霭蔽匡庐，玄云杂苍雾。彭泽隐无依，吴城渺难据。横烟浩淼茫，恶少潜招聚。万境灭行踪，百丈迷牵步。青岛无前期，黄湾宜早住。长年懒被嗔，晚宿畏逢怒。翱翔课海歌，黾勉不敢诉。长庚没已深，七宿横空溯。试险三十里，惊问生烦怖。天地一孤舟，进止浑无厝。击楫矢中流，必济勿疑顾。况复觐天颜，迟我惇成裕。戒徒罔复睡，束缚厚衣袽。望气备风妖，登楼理战具。桡挥六鹢翰，箭耀九龙鞲。旌转风忽条，星扬光乍露。帆高开水鸣，舟顺奔电赴。暖浪濯清蒲，晴洲俨芳杜。鞋岛已脱尘，妆台若流婺。五鼓下龙城，马当报晨寤。舟子贺同安，推窗慰鸥鹭。吏喜称再生，仆忻废朝哺。君子仗皇灵，况复脩候度。海岳胥护持，忠信天所祚。居常即甚荣，遇变亦孔固。不被鬼神猜，宁令蝄蟓忤。所贵明达贤，抱正履夷素。珍重父母躯，无以河冰故。"}