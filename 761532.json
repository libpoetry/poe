{"id":"761532","title":"水调歌头 明瞿忠宣公印文曰“起田氏”","dynasty":"清","author":"况周颐","text":"人世自桑海，金石讵消磨。孤山忠武王印，历劫水云窝。难得后先辉映，唱彻鹤归来后，遗致见文何。可惜昆吾铁，斫不到蛟鼍。击贼笏，辽东帽，等摩挲。戋戋身外物耳，声价重山河。我是湘南聱叟，怀想灵旗风雨，渺渺洞庭波。甚日数椽隐，乞与壮烟萝。"}