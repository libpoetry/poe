{"id":"378237","title":"莺啼序·谁奈少年意味","dynasty":"清代","author":"蒋敦复","text":"谁奈少年意味，教重重掩户。翠帘卷、一片残英，又惜花事春暮。绿阴渐、稀疏结子，天涯几处余芳树。更河桥杨柳，缠绵但成飞絮。因念楼高，绣幕并坐，惹浓熏似雾。玉笙罢、低拥鸾衾，夜深微语欢素。倚兰烟、轻圆碧梦，拭鸳锦、偷拈红缕。甚多情，眠起香蚕，满身愁鹭。今还望远，目送江干，冶游若寄旅。可再过、宅边裘帽，陌上车马，暖日秋千，也无风雨。莺俦绕遍，蝶魂守住，殷勤寻谱山芗曲，赋惊鸿、共载凌波渡。流光奈尔，匆匆秪有三分，已失野水尘土。潘郎鬓雪，画里青蛾，付镜中白苎。莫细问、罗巾绀唾。总是伤心，那角池台，者般歌舞。飘零感我，沈思前事，华堂银烛含冷泪，剩凄凉、哀雁留筝柱。相逢尊酒同浇，读曲黄昏，旧人忆否。"}