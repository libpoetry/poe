{"id":"811191","title":"乙未秋日归印山故居，因游仙人桥作二首","dynasty":"清","author":"丘逢甲","text":"海上归来意怆然，石梁重自认秦鞭。一庵斜日坠红叶，万嶂秋空开碧莲。家近洞天宜入道，人经浩劫欲逃禅。松楸古墓枌榆社，早结仙家未了缘。溪转峰回石气阴，悬崖高阁客登临。虹腰一角连山合，雪乳千年古洞深。入穴人疑营窟世，题桥诗总杂仙心。中年学道时偏早，领略樨香思不禁。"}