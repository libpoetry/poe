{"id":"519199","title":"蛾眉怨","dynasty":"明","author":"朱诚泳","text":"君不见汉家天子偏多欲，万户千门犹未足。巍峨宝殿饰黄金，磊磈琼楼镌白玉。个中宫女日无事，学得新翻合欢曲。彩帐年年空御床，椒房夜夜閒红烛。忽闻中使自天来，暗地低头笑口开。蛾眉扶入车中去，凤诏先从马上回。即夜承恩留侍寝，鸳鸯被拥珊瑚枕。夜深明月上瑶台，梦回却怕窗风冷。不意君心遽变迁，欲抛恩爱学神仙。金盘露和蓝田玉，石井冰生泰华莲。空闻龙辂亲封禅，何曾一接仙人面。渭河女子乳垂寻，持斋徒感天星见。君心多欲岂仙才，钩弋枉死谁怜哉。王母蟠桃真浪说，争如下诏罢轮台。琼阶人静生春草，可惜蛾眉坐中老。五利文成竟受诛，不见刘郎上蓬岛。宫车晚出南山去，吁嗟翻被求仙误。灵驾飘摇不可追，惟有悲风起陵树。人生岁月苦无多，汉宫一入成蹉跎。楚雨湘云归昨梦，刘郎刘郎如我何。"}