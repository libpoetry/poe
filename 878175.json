{"id":"878175","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 惜花春起早","dynasty":"宋","author":"刘克庄","text":"清早披衣起，春深好事家。非干眠警枕，自是惜名花。培溉疏泉脉，攀翻带露葩。看常先晓蝶，来未散晨鸦。风恶为台避，晴烘著幕遮。古人云昼短，莫待夕阳斜。"}