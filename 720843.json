{"id":"720843","title":"白马篇","dynasty":"明末清初","author":"张凤翔","text":"白马如飞龙，金鞍耀朝日。腰下瑶房开，龙泉山可劈。上堂辞二亲，誓不顾家室。西出长安门，驰突如风疾。遥望白龙堆，欲?玄狐窟。羯胡撼地来，北风吹觱篥。交刃阵云昏，弯弓昴宿失。登坛斩楼兰，传檄收哈密。功成勒天山，关河置津驿。部列五校屯，凯旋六师卒。天子燕武英，太史秉直笔。岂恤万户封，所贵吾事毕。"}