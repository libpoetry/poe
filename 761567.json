{"id":"761567","title":"风流子 杨花","dynasty":"清","author":"庄棫","text":"柳绵飘不定，东风起、吹送到天涯。看著地旋飞，沾衣还起，浓春难觉，芳思都赊。梦何在，飞花迷巷陌，新绿上窗纱。一树密阴，回头犹恋，半池新涨，临水谁家。分携愁难撇，为谁贴贴点，共委泥沙。空向短长亭畔，披拂香车。任无心宛转，偏劳人顾，有时渍涴，先被尘遮。休语翠楼夫婿，啼损栖鸦。"}