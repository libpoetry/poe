{"id":"1125411","title":"春词绝句五首","dynasty":"宋","author":"秦观","text":"蒲萄裀暖蕙薰微，红日窥轩睡觉时。人倦披衣双燕出，青丝披罥木兰枝。弱云亭午弄春娇，高柳无风妥翠条。懒读夜书搔短发，隔垣时听卖饧箫。都城春富百花披，长忆人归驻马时。浅色御黄应好在，为谁还发去年枝。风驱白雨洗园林，蔽地飞花一寸深。狂紫浪红俱已矣，老春虽在亦何心。颠毛渐脱风情少，匣剑空存侠气销。人远地偏无酒肉，春深花鸟谩相撩。"}