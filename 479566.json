{"id":"479566","title":"雪中题陈工部画用苏韵","dynasty":"明","author":"邵宝","text":"马蹄踏遍秋风叶，客怀还赏长安雪。焚香小院对此图，此人此景俱清绝。恍然不识是何方，冻云压峰峰欲折。草亭孤坐非君谁，閒从水泡观生灭。秋林老笔逼夏圭，千载风神一挥掣。得来价直奚可论，万镒黄金千綵缬。羡君平生有高趣，下视尘寰真不屑。明朝持此归江南，小舸乘风去如瞥。也知象意君自得，我为题诗皆赘说。欲分半幅遮眼前，剪刀安得并州铁。"}