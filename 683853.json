{"id":"683853","title":"古乐府杂题二十绝 湘妃竹","dynasty":"明","author":"王世贞","text":"几点苔痕上翠筠，千秋长见泪痕新。从他帝子夸江渚，不是苍梧望里人。㸌尔青天一电流，山头白虎迥惊愁。不辞顽质长刳剖，相国功多也属镂。秦女吴妆玉不如，卷衣犹在五更初。休疑雨露无多点，关内离宫二百余。大泽云腥碧血侵，芙蓉犹在匣中吟。天教武库穿云去，负尽残年斩马心。愁向人间说汉宫，春歌字字咽春风。空怜透指金彄美，不及秦家照胆铜。月黑床头风雨鸣，五陵西去漏三更。贼曹休怪探丸事，自是人间有不平。花前彄戏巧争新，无奈些娘道便真。总为怯输浑不展，依然钩弋赵夫人。油场光软似凝脂，结社分弸各露奇。子政自夸新样好，宫中原不爱弹棋。柔荑弱柳竞风流，荡漾颠狂不自由。却似侬家新孔雀，学飞横上树梢头。纤玉徐量琥珀卮，杏红衫子任风吹。公然解赠金条脱，赖是傍无犊鼻儿。七宝妆成百尺台，怯风阊阖不曾开。纵令吹着双飞去，还解双含祸水来。空劳国色更针神，雨露恩移别院新。记取蒲生塘上曲，九泉差胜姓甄人。夜凉清吹夹车来，菡萏秋兰水陆开。何限风光何限月，有谁能嗣建安才。燕颔风云切大荒，雕鞍新热冷红妆。权奇到底应须尽，其奈蛾眉也是霜。玉腕交加摘露房，生憎孟姥妒檀郎。榜来兰楫吹令远，引去莲歌咽不扬。步屧寻春傍若耶，双环白足洗轻纱。兴来莫踏云门寺，处处青帘卖酒家。袅袅婷婷骄上春，狂风摇荡不由身。君王莫问吹多少，可是吴郎画里人。摘来桑叶喂蚕肥，缫得流黄夜上机。愁说上方初进御，君王别选越罗衣。堕马胡姬不动尘，飞鞍一跃转如神。莫轻乘自侯门过，惹得梁家髻样新。何曾鹊印在龙荒，止许双蛾锁洞房。秋夜纵长犹有梦，无情无思对斜阳。"}