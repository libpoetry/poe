{"id":"467376","title":"园西湖畔散步杂诗","dynasty":"当代","author":"林英男","text":"古柏荣枯又一轮，池塘青草四时春。何期堰塞能通海，前度珠江活水堙。林下聊将柏子埋，回头野芋已成灾。西园湖水滋遗孑，东圃竹花犹未开。骧首还参柏子禅，何须镜里采青莲。西来赘语尘尘障，半世空磨马祖砖。花下流连客洛阳，买舟东去入潇湘。神州遍地皆尧舜，若个无修半面妆。"}