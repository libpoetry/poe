{"id":"264795","title":"河桥哀·不可贼，探丸客","dynasty":"现代","author":"王再咸","text":"不可贼，探丸客。不可倡，夜度娘。不可流丐，乞活帅。毕逋毕逋，城门乌。啄粟啄粟，空仓雀。古别离，长叹息，釜中帖帖鱼尾赤。朝来何所见，块饼钞一贯。暮来何所闻，斗米金一斤。大儿秃鹙啼，小儿商羊舞。男者槃姗行，女者桔槔俯，白发负我我负腹。何为生我家，不能复相活。桥头一水鳞鳞绿，鱼鳖食之嫌无肉。吁嗟乎，万古清冷渊，一片干净土。公无渡河公竟渡河，渡河而死死亦贤，地下仍用青铜钱。"}