{"id":"1107458","title":"天申节望阙祝圣致语口号","dynasty":"宋","author":"史浩","text":"簪缨万国拱尧云，遥认霏烟霭帝阍。始听嵩呼遍夷夏，便知孝治感乾坤。凤飞一札蟠桃宴，花覆千官湛露恩。历数在躬无纪极，垂衣请颂有虞尊。万国星联拱北辰，晓看簪履拜尧云。三呼请祝圣人寿，亿载长为天下君。乐奏广庭声缥缈，香腾寰海瑞氤氲。太平今日非无象，花覆千官玉脸熏。"}