{"id":"702111","title":"再和桂洲公叠杏东观莲韵奉答来教二首","dynasty":"明","author":"湛若水","text":"不足天教对有馀，白鸥飞处起红蕖。一江月水客还否，万古兴衰云卷舒。我相茹芝非食肉，公文玉佩与琼裾。秋风欲动归来赋，老鬓秋来无尽疏。高歌拍拍有春生，老我下阶倒屣迎。便见三叹有馀韵，何须五斗解宿酲。呼儿入室取毛颖，起自登坛挥墨卿。若云坡老吾岂敢，惟于唱和见真情。"}