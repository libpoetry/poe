{"id":"1208661","title":"夷陵晚望峡口即景感怀十四韵（按部峡州）","dynasty":"元","author":"宋褧","text":"一握青天万丈崖，长江束缚此中来。山形连导岷峨脉，水戒明徵滟滪堆。疏凿神功思禹载，战争遗迹叹秦灰。涛翻澎湃朝喷雪，滩激砰訇夜吼雷。割据每能资霸业，弃捐亦复到奴才。乾坤设险华夷判，名利轻生肝胆摧。□匠操篙要厚赂，波神赐珓享冥财。儿时梦寐光阴速，客里登临怀抱开。红叶黄花为谁好，玄猿白雁有馀哀。百川逝水流无极，孤鸟长空去不回。昨日舟航辞白帝，当年云雨下阳台。竹枝歌里堪容与，人鲊瓮边难溯洄。千里画图真妙甚，醉翁文字亦高哉。远游政到离骚国，赋罢招魂试举杯。"}