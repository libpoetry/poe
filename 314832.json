{"id":"314832","title":"安公子·秋感和柳屯田","dynasty":"现代","author":"龙榆生","text":"洒尽枯荷雨。雨残陡逼江城暮。作意西风吹月冷，泣联拳汀鹭。更指点、扁舟隐现黄芦浦。弹四弦、尔汝闻私语。荡梦魂天际，凝想霜馀红树。谁暇伤孤旅。海东云起空延伫。断梗浮萍同委命，任漂流何处。又一夜、心旌莫定眉峰聚。凭塞鸿、省识胡沙苦。剩老马长嘶，甚时脱羁能去。"}