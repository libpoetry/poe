{"id":"696502","title":"三月廿八日陪府官诣东岳庙行香献寿律诗二首","dynasty":"明","author":"郑真","text":"华构翚飞万迭山，黼帷祇在殿中间。风声飒飒传神语，烛影煌煌近帝颜。远岫树低云补缺，清溪石碍水流湾。残碑认得先朝刻，愿道当年二圣还。神斿双引拂空冥，鸾鹤蹁跹下翠屏。献寿自须通秘祝，讴歌还许出优伶。花攒绮席杯倾碧，火爇珍庖俎割腥。麾导前驱催上马，山风吹雨洒清泠。"}