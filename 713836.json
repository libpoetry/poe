{"id":"713836","title":"赠张丈天生","dynasty":"明末清初","author":"屈大均","text":"八月鶗鴂呜，愁云何浩浩。长松生路旁，不如高冈草。夫子搴芳逢此时，饥来可有金光芝。自堪绝粒同龚胜，谁向披裘识启期。中原战争方惨淡，鹿门山上多冰鉴。谁为伏龙与凤雏，我欲从之问阴符，兼之风角天文书。徉狂予非高阳徒，九龄好道守丹炉。丹成欲济苍生厄，未遂轩皇升鼎湖。鼎湖龙去亦已久，我寻衣冠往天寿。铁壁斜攀湖岭西，银山直抵居庸口。荆棘纵横虎作群，守陵不见羽林军。花落锦城哀望帝，月明瑶瑟怨湘君。一丝正统悬天地，六尺真孤托水云。离忧我亦同山鬼，思灵修兮纷流涕。蘼芜采得贻何人，念尔丘园白发新。葛巾定漉陶潜酒，渭水应垂尚父纶。垂纶兮千尺，漉酒兮百石。庄周蝴蝶和天倪，醉后安知朝日白。"}