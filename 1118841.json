{"id":"1118841","title":"张迪功携诗见过次韵谢之二首","dynasty":"宋","author":"陈与义","text":"黄纸红旗意未阑，青衫俱不救饥寒。久荒三径未得返，偶有一钱何足看。世事岂能磨铁砚，诗盟聊可歃铜盘。不嫌野外时迂盖，政要相从叩两端。黄鸡白日唱初阑，便觉杯觞耐薄寒。坐上客多真足乐，床头易在不须看。更思深径挼红蕊，政待移厨洗玉盘。苦恨重城催兴尽，归时落日尚云端。"}