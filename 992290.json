{"id":"992290","title":"依韵和丁元珍见寄","dynasty":"宋","author":"梅尧臣","text":"我从江南来，挂席江上正。轻舟自行速，不与风力竞。乃省少时学，强勉无佳兴。初如弄机杼，未解布丝经。利器昧其时，或反授人柄。及亲贤豪游，所尚志已定。不厌朝市喧，不须山林静。不为煦煦妍，不为严严冰。遇物理自畅，区处剧操令。仍类楚野竹，忽从孤根迸。便成翠琅玕，久与风霜硬。虽然达吾真，谁复究毕竟。世间忘坦途，尽欲求密径。哂我是迂疏，宜乎今蹭蹬。蹭蹬诚可嗟，所偶亦已并。晚逢二三友，喜饮恨多病。道路何邅回，季秋越春孟。平生景慕者，邂逅出天幸。接迹犹谓荣，况此声颜并。实惭寡时用，又顾无奇行。爱之不忍去，自旦还至暝。在昔浊世贤，徒知清酒圣。但用醉为娱，一老少不更。稍思桃源人，翩尔乘渔艇。寻花逐水往，岂念衰与盛。歌讴非俗情，山响自答应。以此谢君勤，微言期略听。衮衮不足为，试共幽人评。"}