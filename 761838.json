{"id":"761838","title":"题铁丐传后","dynasty":"清","author":"郑用锡","text":"君不见伏枥老骥难遭遇，只眼风尘谁独具；又不见古来英雄落拓多，冷煖人情可奈何！当其穷在下，甘为知己死；一旦判云泥，此谊东流水。黑云牢网无羽翼，何人援却苦海溺。回首绨袍受恩人，今朝谁解故交厄。利禄薰心，不记分金；凉风天末，我欲碎琴。吁嗟乎！淮阴去后恩惠委尘氛，馀子何足数纷纷。谁其继者，古粤铁丐吴将军。"}