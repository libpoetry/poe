{"id":"775165","title":"叩阍辞","dynasty":"清","author":"洪繻","text":"海外之民同戴天，覆盆在顶天悬悬。天所覆载无颇偏，何为此地民颠连。乙丙之际烽燧然，丁戊之交民孔瘨。天魔对人舞蹁跹，鱼羊食人血湔湔。杀人如篦如草菅，民居此间如拘挛。足如茧缚手如捲，如肉如醢在刀边。如獐如麋狼虎前，虎则咆哮狼流涎。耳雷鼻火涎如泉，磨牙抉爪为戈鋋。罗刹鬼国黑风旋，人肉为粮膏为餐。一餐未饱万骨攒，肩膊高于火焰山。浑沌无窍亦镵镌，况为血气何能全。不角不爪堪一叹，天骄肆虐群生孱。人类尽为异类残，何有飞走及蠉蠉。杀机所逞毒◆◆，蒸为疫疠及黄瘅。纷纷跕跕堕乌鸢，死或僵仆病迍邅。病者死者郊遂迁，不然须遭挞与鞭。重则系缧年复年，或鸩而死即方便。讳死讳病泪涟涟，人间万户如禁烟。疫所不及亦苦旃，防病骈将无病牵。瓜蔓之抄果蔓延，我且翘首一问天。天纵彼暴何为焉，岂为气数天无权。古有大劫经三千，劫灰未满无可填。须将人类劫中煎，但是为劫何矫虔。祇将一岛付炎燀，东西之海何平平。中央一土独倒颠，文物之邦辱腥膻。伦类之祖一线绵，未知冥漠夫何言。高高下下皆陶甄，生人机械亦戋戋。天岂无力为转圜，何为坐视距喙专。山有罴貙野有豻，狰狞头角行蹒跚。避地欲到天门难，仰空呼吁天阊关。"}