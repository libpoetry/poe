{"id":"953249","title":"方玄英故居","dynasty":"宋","author":"林景熙","text":"舣舟鸬鹚港，白云满高原。借问玄英居，遗搆无复存。精灵几百载，山鬼凭幽昏。独遗文字香，隐隐草树根。转盼东山麓，彷佛见柴门。啼猿助悽恻，亦复销我魂。渔父促归桡，牛羊下前村。长揖者谁子，未识情已温。云十有六叶，咸通之耳孙。缅思幽人后，风雅天所敦。相携就茅屋，一笑酌瓦尊。"}