{"id":"614675","title":"聊且园为李雍时侍御赋","dynasty":"明","author":"韩日缵","text":"辟园傍城隅，结搆亦聊且。槿藩分三径，翠幄亘四野。红蕤铺新陌，翳林覆古瓦。奇卉烂纷披，嘉树杂枌槚。乳莺春意繁，醉叶秋颜赭。月阶竹影碍，风涧荷珠泻。桑麻被畦畴，穜稑刈盈把。抱瓮逢丈人，扶筇或静者。主人未言归，簪笔周柱下。山灵护松筠，宾从理风雅。衣绣时昼行，花坞嘶骢马。"}