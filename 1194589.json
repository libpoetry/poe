{"id":"1194589","title":"浪淘沙令","dynasty":"唐","author":"李煜","text":"帘外雨潺潺，春意阑珊。罗衾不耐五更寒，梦里不知身是客，一晌贪欢。独自暮凭阑，无限江山。别时容易见时难，流水落花春去也，天上人间。往事只堪哀，对景难排。秋风庭院藓侵阶，一桁珠帘闲不卷，终日谁来。金剑已沈埋，壮气蒿莱。晚凉天净月华开，想得玉楼瑶殿影，空照秦淮。"}