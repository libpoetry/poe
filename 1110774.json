{"id":"1110774","title":"冬至后三日与罗楚入倅厅两松下梅花盛开取酒酌石台上思得名手作松梅图","dynasty":"宋","author":"朱翌","text":"老松鳞甲待拿云，俯视梅花意亦亲。粉色上参冬岭秀，虬枝下挽越溪真。乘闲到此能终日，与我来游尽可人。今代华光古韦毕，生绡一幅两传神。匆匆前日贺书云，那似今朝笑语亲。年例一来窥雪样，岁寒同此见天真。梅间蜂阵长围日，松下鸱蹲反嚇人。一碗檑茶未忘本，三杯薄酒不能神。"}