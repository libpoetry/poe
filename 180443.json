{"id":"180443","title":"送吕义甫·河伯矜秋浸","dynasty":"宋代","author":"李流谦","text":"河伯矜秋浸，望洋始一叹。是以太史公，身行天下半。可怜据坎者，寸尺尽霄汉。我友故英发，骧首轻皂机。结束万里游，是行吾所赞。荣途听其遇，丈人教不倦。向来开说易，一语无疏传。曰为可用者，此本同世患。停舟佳山水，心目有奇观。更接摇尘谈，中夜光赫焕。我方堕吏罝，沮洳杂鳅蚬。眼看飞鸿翔，别樽恨不满。"}