{"id":"355237","title":"木兰花慢·对酒","dynasty":"清代","author":"董俞","text":"算浮生碌碌，止少得，一囊钱。且频唤索郎，亟邀欢伯，笑傲花前。富贵此生休问，尽徜徉、山水度残年。孰惯红尘短卫，饱图白社高眠。数弓隙地结茅椽。疏竹嬲溪烟。有峰际闲云，松间野鹤，相对翛然。数声渔笛何处，看斜阳、暧暧下平川。试问郁单天子，何如酒肆神仙。"}