{"id":"184222","title":"读士元传·老贼狐鬼啸","dynasty":"宋代","author":"孙应时","text":"老贼狐鬼啸，汉鼎不复支。再世益州牧，忍视宗国危。烈烈左将军，四海闻英姿。东北久荡析，西南天启之。建旗入漳城，有蜀非公谁。檄璋送州印，我欲举义师。鼠辈坐敛手，豪杰趋指麾。正尔岂不济，安用谲取为。孝直反覆士，献计乃所宜。雏凤独何心，亦复喜出寄。造次杯酒间，而欲生险巘。平生大卫公，岂堪此瑕疵。向来隆中语，荆益实素期。惜不同兹役，次第观所施。士元早捐世，未必为汉悲。我诗订千古，当有神明知。"}