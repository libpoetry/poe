{"id":"742371","title":"题严力庵画西溪探梅图","dynasty":"清","author":"魏之琇","text":"郡城西去三十里，万树梅花一溪水。日出烟销不见人，人家隐约梅花里。东风几日吹林薄，茅舍板桥春漠漠。娟如静女倚修竹，瘦若癯仙卧寒壑。陂塘寂寂花愔愔，清溪仿佛桃源深。了无尘埃污履迹，时有雁鸭惊挐音。天怜此境太幽绝，特倩我曹为搜抉。载酒晨冲古渡烟，寻诗暝踏荒林雪。轻舟荡晴花正开，入花渐深迷路回。月明疏影掠篷过，风起暗香随棹来。十年无复经河渚，回首同游半今古。重看水墨意茫然，始觉严兄用心苦。"}