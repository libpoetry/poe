{"id":"156373","title":"爱民堂为涪陵卢使君题","dynasty":"宋代","author":"沈继祖","text":"我来盛山郡，从公岁及朞。公之字鳏寡，乳保于婴儿。公去再改岁，所去尤见思。至今盛山民，敬奉卢公祠。借留既不遂，涪江移州麾。两地虽少异，所爱则均施。去秋少城役，与公同试闱。把臂道畴昔，耿耿青灯期。对床风雨夜，夜语惊闻鸡。日有文字乐，唱酬多新诗。讫事遍游览，扁舟更同归。涪陵五日留，民物何熙熙。道中行歌者，拍手童稚嬉。终岁闾里间，不闻吏卒追。皆曰贤太守，父母其忍欺。政成多休暇，百废举无遗。美哉轮奂新，有堂崇故基。名堂形至意，爱民真天资。同时王别驾，誉处出一辞。醉余书榜字，银钩照江湄。有客涪陵来，称颂世所稀。坐想觞咏乐，形留而神驰。愿同争湛辈，记名千载垂。惟公甚盛德，岂待于发挥。当闻卜式语，治民适其宜。辟如牧羊者，败群当去之。雪霜与雨露，天以成四时。威克与刚克，要不伤于慈。公蕴经纶妙，未易坐井窥。因诗赞一二，以诏来者知。"}