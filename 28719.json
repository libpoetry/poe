{"id":"28719","title":"重阳·檐前减燕菊添芳","dynasty":"唐代","author":"司空图","text":"檐前减燕菊添芳，燕尽庭前菊又荒。老大比他年少少，每逢佳节更悲凉。雨寒莫待菊花催，须怕晴空暖并开。开却一枝开却尽，且随幽蝶更徘徊。青娥懒唱无衣换，黄菊新开乞酒难。长有长亭惆怅事，隔河更得对凭栏。白发怕寒梳更懒，黄花晴日照初开。篱头应是蝶相报，已被邻家携酒来。"}