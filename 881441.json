{"id":"881441","title":"诮胡同巡","dynasty":"宋","author":"华岳","text":"岳昔游时卿，兄尝过敝庐。扪心论事业，耐久良非虚。岳今隶城旦，气象诚惨舒。髡黥塞粪壤，敢辱长者车。尝闻古人交，穷达无亲疏。富贵不相忘，有终还有初。与兄三载别，无日不引裾。中间喜一见，欣慰云何如。相去天一涯，云涛疏雁鱼。忽闻夙驾回，喜色喧门闾。相闻即相别，厥意良踌躇。尝闻郢中人，结客于樵渔。又闻淮南王，受德于刑馀。岳既不自检，失身堕籧篨。壮士视一死，其犹尔欷歔。势分已霄壤，孤托难相于。愿兄此召还，巍然奉中除。前岩与西阁，谈笑看连茹。或过赵可父，为岳声起居。薰风有良便，当拜平安书。"}