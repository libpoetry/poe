{"id":"1131793","title":"夏日登车盖亭十绝","dynasty":"宋","author":"蔡确","text":"公事无多客亦稀，朱衣小吏不须随。溪潭直上虚亭里，卧展柴桑处士诗。一川佳景疏帘外，四面凉风曲槛头。绿野平流来远棹，青天白雨起灵湫。静中自足胜炎蒸，入眼兼无俗物憎。何处机心惊白鸟，谁人怒剑逐青蝇。纸屏石枕竹方床，手倦抛书午梦长。睡起莞然成独笑，数声渔笛在沧浪。西山彷佛见松筠，日日来看色转新。闻说桃花岩石畔，读书曾有谪仙人。风摇熟果时闻落，雨滴馀花亦自香。叶底出巢黄口闹，波间逐队小鱼忙。来结芳庐向翠微，自持杯酒对清晖。水趋梦泽悠悠过，云抱西山冉冉飞。矫矫名臣郝甑山，忠言直节上元间。古人不见清风在，叹息思公俯碧湾。溪中曾有戈船士，溪上今无佩犊人。病守翛然唯坐啸，白鸥红鹤伴闲身。喧豗六月浩无津，行见沙州束两滨。如带溪流何足道，沈沈沧海会扬尘。"}