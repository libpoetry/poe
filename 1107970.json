{"id":"1107970","title":"长至","dynasty":"宋","author":"石懋","text":"阳和散逐管灰浮，节物那知人倦游。无可奈何霜后冷，急推不去眼中愁。康衢结束新裳杂，飞盖追随贺客稠。犹有祢衡漫一刺，侯门如海未容投。笔墨如山宁疗饥，漫劳红日一丝迟。浊醪有理贫难醉，坐客无毡寒见欺。占岁丰凶云物动，漏春消息管灰知。江南梅使无恙否，肠断陇头花一枝。"}