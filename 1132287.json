{"id":"1132287","title":"和夔漕王韵","dynasty":"宋","author":"魏了翁","text":"开济堂前送棹歌，渊渊船鼓伐灵鼍。云埋白帝千山小，浪拍青天一叶过。解后天涯惊易别，顾瞻水剂得如何。惟馀报国忠肝在，铁石云坚尚可磨。成都别酒几何年，再见江漘岂偶然。胡不握兰居紫界，却来转粟上青天。鹏图海澨骞新味，雁断衡阳感旧联。国子先生书在笥，愿从熟路力加鞭。"}