{"id":"594898","title":"程慧父浣花馆十二韵","dynasty":"明","author":"欧大任","text":"浣溪在何处，君以字亭皋。乌石郁葱起，灵岩斐亹高。星文标斗极，海色入沧涛。鹤兆今成馆，鱼观更有濠。临池花并濯，植援竹周遭。客舍堂犹草，渔津水是桃。锻堪杨柳树，泛可木兰舠。扫石镌新颂，行觞引浊醪。坐惟管幼榻，汲岂汉阴槔。学雅山丛桂，翻经户半蒿。史尊牛马走，世及凤凰毛。不待江淹梦，千秋羡綵毫。"}