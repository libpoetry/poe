{"id":"586779","title":"贺彭都宪济物 其二","dynasty":"明","author":"钟芳","text":"诗书文儒成武功，威名最著陆与彭。一倾银汉洗中夏，山川草木无腥风。慨自妖雏逆天纪，齐赵河淮皆靡靡。馀波流毒涨三川，无数元元阵前死。二公碨礧皆雄材，东西掎角芟蒿莱。驱除中外各底定，论功同上黄金台。左持台衡右执法，颇牧而今居禁闼。治乱安危系一身，春风晓阁披麒麟。勋崇望重畴能伍，岂知老臣心独苦。但愿时平一事无，不愿苍生等酋虏。"}