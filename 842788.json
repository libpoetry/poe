{"id":"842788","title":"题陶斋宝华盦图","dynasty":"清末民国初","author":"陈宝琛","text":"华山碑碎剩拓本，鼎立海内如三峰。选楼退庵各据一，苦较先后相雌雄。中更燹劫百载近，神物隐现谁能踪？庸知化工巧作合，英粲以类来相从。陶斋好古力能致，阮梁避席惭酸穷。传观题识遍时彦，却炫得宝招村翁。别来万事且休说，夜窗开匣光腾虹。墨香纸色触已醉，字字峭过青芙蓉。目眵神眩忽成四，险误赝鼎迷真龙。过庭耳熟老卒觏，自诧此福天胡钟。名书古画迭应接，三宿舍去真匆匆。青溪绕廊蘸笔处，岳色留碧长双瞳。"}