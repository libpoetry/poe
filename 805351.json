{"id":"805351","title":"解语花 咏美人捧茶","dynasty":"清","author":"万锦雯","text":"春光欲醉，昼漏初长，绣阁抛针线。重匀娇面。薰笼畔、漫把凤团亲碾。银涛轻溅。早桧雨、松风满院。捧碧瓯、半亸鸾钗，款步花枝颤。翠袖暗笼金钏。对清香颜色，一般婉娈。流莺低啭。惊午梦、唤觉江郎还倦。倩题团扇。指架上、荼糜开遍。待饮干、去捲珠帘，放入双栖燕。"}