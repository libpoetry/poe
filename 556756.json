{"id":"556756","title":"紫阳山","dynasty":"明","author":"宗臣","text":"驱车上崇冈，紫阳何崔嵬。石壁倚万尺，悲风日夕来。吹彼兰蕙花，馨香莽以摧。哲人昔遁世，结茅兹山隈。微言破万象，精灵遍九垓。山鬼夜不至，天门白日开。玄风忽已邈，流光照高台。不见松与梓，唯见蒿与莱。浮云黯以寂，泠泠山泉回。俯仰长太息，千载有余哀。寄谢山中人，漱石扫莓苔。他日息吾轸，晞发信悠哉。"}