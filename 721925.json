{"id":"721925","title":"奉陪富平程相音历穗石洞诃林出西郊作","dynasty":"明末清初","author":"屈大均","text":"昔予婚弄玉，今每爱秦人。况是频阳客，弥深瓜葛亲。相逢当穗石，并坐得花茵。西出昌华苑，晴看十月春。诸田和大李，昔作主人贤。吾子方垂草，当时未比肩。三秦来梦寐，万里此周旋。辱赠诗歌古，蒹葭白露篇。地多南汉迹，佳处是花田。诃子园林外，朱明门户边。閒寻兰若坐，倦拂石苔眠。试望朝台月，苍苍已出烟。爱话关中旧，相知首富平。文章真性命，隐逸老声名。味苦思芦酒，音悲忆宝筝。凭君语供奉，来慰别离情。"}