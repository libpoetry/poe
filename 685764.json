{"id":"685764","title":"和陈积中见寄二首","dynasty":"明","author":"邓雅","text":"华馆春风绮席宽，绿杨斜荫石阑干。鹅黄杜酒浮银瓮，雪白吴盐出翠盘。花外笋舆添散逸，行间棋局乐平安。主人好事能供给，长铗由来不用弹。麻鞋紧系布袍宽，世事纷纭总不干。泛菊每求陶令酒，盛蔬拟借石生槃。家贫最喜庭闱健，主圣终期社稷安。况有故人能慰藉，取琴同坐竹边弹。"}