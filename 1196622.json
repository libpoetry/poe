{"id":"1196622","title":"菩萨鬘","dynasty":"唐末宋初","author":"孙光宪","text":"月华如水笼香砌，金镮碎撼门初闭。寒影堕高檐，钩垂一面帘。碧烟轻袅袅，红战灯花笑。即此是高唐，掩屏秋梦长。花冠频鼓墙头翼，东方澹白连窗色。门外早莺声，背楼残月明。薄寒笼醉态，依旧铅华在。握手送人归，半拖金缕衣。小庭花落无人扫，疏香满地东风老。春晚信沈沈，天涯何处寻。晓堂屏六扇，眉共湘山远。争奈别离心，近来尤不禁。青岩碧洞经朝雨，隔花相唤南溪去。一只木兰船，波平远浸天。扣船惊翡翠，嫩玉抬香臂。红日欲沈西，烟中遥解觿。木绵花映丛祠小，越禽声里春光晓。铜鼓与蛮歌，南人祈赛多。客帆风正急，茜袖偎樯立。极浦几回头，烟波无限愁。"}