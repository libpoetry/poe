{"id":"509103","title":"洞庭君山歌和赵总戎韵","dynasty":"明","author":"韩雍","text":"使君统师征不庭，长江万里飞扬舲。重湖缥缈接紫冥，风帆遥度一饭经。船头击鼓如震霆，鼋鼍蛟龙皆隐形。君山有树高亭亭，匠石不敢加斧钉。就中岩穴虽岭巆，隐约巨浸如一星。湘君之祠列宫庭，灵异似若司南溟。长鲸能容李白骑，仙槎曾说张骞乘。东南形胜莫与比，欲通道路无五丁。乃知元气自涵蓄，润泽何假行雨瓶。使君雅志凌空青，睨视泰华如枕屏。清风与明月，相招时入船窗棂。众人昏昏君独醒，欲将丹衷荅皇扃。腰间三尺真青萍，辟兵不用丸飞萤。渴思整顿海宇澄，乃今长驱扫膻腥。将星昨夜光晶荧，凯歌指日在耳听。兹辰共泊长沙汀，万马不嘶风清泠。知君此行不少停，直指南服宣威灵。瞬息岭海皆清宁，相期同蹑鸾凤翎。慎固九有如郊坰，保我皇图亿万龄。与君相守岁寒盟，令人千秋万岁仰德馨。"}