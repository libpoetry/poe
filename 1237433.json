{"id":"1237433","title":"用鹫峰师韵送涧泉上人游方十首 天台","dynasty":"元","author":"黄镇成","text":"天台山上綵虹桥，山下桃花带露飘。仙客云霞迷旧路，化人宫殿现层霄。穿林夜气香为盖，冠岭晨光锦作标。若到上方应住锡，遥闻法鼓动春潮。雁山钟磬半空闻，雪岭霞城此地分。金塔影浮沧海月，宝台光绕梵天云。禅机已熟能传印，世网难婴易解纷。更上孤峰看瀑布，愿将馀沥湔妖氛。潮音海洞石盘陀，送子东游奈别何。日上扶桑天不远，云连析木地无多。水王献宝开丹穴，星使通槎泛白波。见说蓬莱清浅处，便从鹏翼起秋河。身随衡岳片云来，南极朱陵洞府开。八桂山川瞻鸟道，九疑风雨湿龙堆。使华今日严圭币，祖印何年剪草莱。直到无生参学毕，逢人遮莫说轮回。庐阜山阳几胜游，朅来重为虎溪留。千寻瀑布云霞冷，九派江流日月浮。白鹿盘盘高洞晓，黄花采采故园秋。东南更有名蓝在，莫道诸方讯已周。去礼文殊宝刹开，倚空峦岫郁崔嵬。金函奉旨传香至，白㲲图形载法来。心镜象悬天外月，教筵狮吼地中雷。还将拂子閒拈起，更上翻经第一台。一上钟山万虑消，虚空楼阁翠岧峣。金陵郁郁帝王宅，天堑悠悠南北朝。月满石城秋似水，风高淮浦夜生潮。未应便作乘芦去，且听仙人碧玉箫。路入西山窈复深，法筵应有圣僧临。两峰塔影天垂盖，千佛林光地布金。牛笛倘逢圆泽语，龙宫还见阆仙吟。空中曳曳藏云洞，水乐泠泠奏八音。峨眉楼阁现虚空，玉宇高寒上界同。茶鼎夜烹千古雪，花幡晨动九天风。云连太白开中夏，月绕重玄宅大雄。师去想无登陟远，祗应飞锡验神通。浮杯东渡海门潮，鹫岭玄关路匪遥。十载江湖曾惯历，五山风月自相招。呼猿洞口行双涧，放鹤亭边入断桥。直到妙高峰上望，昙华天雨满烟霄。"}