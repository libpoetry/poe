{"id":"662203","title":"题南山樵隐","dynasty":"明","author":"石宝","text":"采采山木，凌虚上征。松桧干云，幽隐乍明。下有饮涧之群猱，上有鸣鸟之嘤嘤。短柯一振山谷应，豕鹿辟易豺貙惊。吾闻仲夏斩阴木，百草黄落秋令行。先刊菑翳后朴樕，钜材养之待栋楹。城中贵薪若贵桂，两肩取足何求赢。从来贤达适志耳，岂山而樵惟董生。劳形不殊抱瓮叟，食力亦有孺子耕。嗟哉樵隐有至理，机事未忘安可评。"}