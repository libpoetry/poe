{"id":"530527","title":"刘中镇萃美","dynasty":"明","author":"韩邦奇","text":"杭州佳丽天下强，中镇才名动圣皇。近侍班中亲简陟，玉符金篆双龙敕。号令一出神鬼惊，两浙六月寒风生。叱咤指顾雷电走，智士勇夫皆俯首。我有忠勤结主知，御书时复来丹墀。我行我止谁敢斁，一或撄予天子怒。上方四时充珍鲜，长江大海飞黄船。三十二宫被龙凤，匪我玄纁谁许贡。湖山奇处起生祠，飞碧流丹百尺危。穹碑高碣凿瑶石，雄文大字论功绩。复有钱塘百万民，黄童白叟传俱真。湖山高，湖水深，恩光荡漾君王心。湖水深，湖山高，烨烨声华中镇劳。"}