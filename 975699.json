{"id":"975699","title":"月砚屏","dynasty":"宋","author":"项安世","text":"云从林末起，水绕山根发。古道无行人，疏星伴明月。不知几千年，宝画閟岩穴。郁盘不可耐，飞入苍崖骨。春霆震阴洞，斧首快一划。铿然堕人间，与世瑞文籍。自从欧公来，百载今又获。当时砚屏歌，谪仙倾坐客。前人傥可验，此美未易测。吾叔旧不痴，根蒂厚所殖。定为子孙庆，可但几案饰。恨无大苏手，对之有惭色。"}