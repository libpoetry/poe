{"id":"401705","title":"贺新郎  次韵丛碧翁八十自寿四首  其四 七七年丁巳正月","dynasty":"民国末当代初","author":"吴未淳","text":"得失俱身外。笑前贤、胡为咄咄，书空呼怪。过眼繁华那可久，天柱也曾倾坏。是正道、桑田沧海。柔者难摧刚先折，喜吾人牙堕舌还在。疏狂变，呆痴卖。琵琶几度新声改。只娱人、良辰美景，年年重届。词重有情争婉约，呼使纳兰低拜。却晚岁、悲歌多慨。千载车书逢一会，乐清时、人寿家无债。闲纵目，尧天垲。"}