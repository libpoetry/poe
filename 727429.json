{"id":"727429","title":"喜迁莺·访江鲸涛即席分得渡字","dynasty":"清","author":"过春山","text":"绿阴深处。指流水孤村，抱琴微步。古木吹香，丛篁滴翠，掩映短篱蔬圃。谁识此中真意，应有沙边鸥鹭。款蓬户。正注书初倦，石栏亭午。挥麈。忘清暑。击剑高歌，狂态还如故。栗里苔荒，竹溪烟冷，为问白云谁侣。休负五湖秋事，归兴一竿风露。君听取。渐棹歌声起，月明前渡。"}