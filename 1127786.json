{"id":"1127786","title":"余蓄石屏风十游稚宜喜而求之辄遗其一侑以五绝","dynasty":"宋","author":"曾丰","text":"月走地中忙丧精，化为异石琢为屏。其中幻画山河影，不止数峰江上青。巨灵神手造江山，潜写为图置石间。岁久石为图所变，一重峦下一重湾。太行王屋两嵯峨，移置石间痕未磨。指似行人无识者，化身吾恐是夸娥。后土心恬不爱奇，祁阳人故得私之。我新取道祁阳过，鬼发其藏使见随。大道要为天下公，割吾所爱以归侬。北窗不在西湖上，惊见飞来湖上峰。"}