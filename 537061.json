{"id":"537061","title":"赠别燕山萧君之蕲州守","dynasty":"明","author":"王世贞","text":"萧郎自分百里权，青袍陆沈十四年。寸心秖折吏民上，尺书不到公卿前。时时却过王生里，谓言磊落当如此。纵然未得二千石，依旧杜陵一男子。昨者忽骑五䯀骢，别我要我歌楚风。皂盖透迤挂山月，玉壶旖旎酣江枫。看公一身俱意气，文苑仍须传循吏。长茜于今饶政术，次君到底存交谊。黄金铸身难铸心，临岐慷慨为知音。大夫故有兰台思，欲问王生何处寻。"}