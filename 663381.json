{"id":"663381","title":"游三岩洞","dynasty":"明","author":"边贡","text":"括苍山丛纷阻脩，我来处处归冥搜。南明双屐始著地，探奇又作三岩游。三岩三洞神仙府，重门窈窕烟霞古。山鬼终天护秘文，巨灵何代烦神斧。鸾骖鹤驾不可寻，飞萝悬茑自阴阴。挥杯独酌岩中水，一片清冰澄我心。丹丘碧海寻常是，叹息终年在城市。便拟稽生著绝交，长向山中访松子。"}