{"id":"623121","title":"野泊观烧","dynasty":"明","author":"郭之奇","text":"郁攸百道起寒空，馀辉倒射夜溪红。细族凡鱼群跳缩，神蛟怪鳄仰巃嵷。错认骊珠谁捲去，飞华撒艳幽峰曙。玄冥促辔倚苍屏，赤熛怒目微相觑。落木纷纷舞碧霄，霜林蓊翳陡萧条。老干何心需雨露，炎灰作意引扶摇。玉龙宛转金风里，照月薰星吹不已。自从瘴土得馀威，祝融未许勾芒死。可怜巢鸟自惊飞，可怜奔狖失林依。不念巢许枕中石，岂念夷齐石上薇。枕中石上分霞霰，千崖万壑遥相见。阴洞虚岩取次明，地户天门光一串。此时倦客倚孤洲，眼看流水倍悠悠。片片轻云辞岫出，入予襟抱满扁舟。"}