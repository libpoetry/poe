{"id":"659249","title":"萱寿承恩诗为刘博之题","dynasty":"明","author":"罗玘","text":"十一井边妪，皴皱如槁木。自云太安人，吾实与邻屋。乘辎一时来，被出自黄谷。有子式谷之，吾惟恣禽犊。于今四十年，龙蛇隔貊鹿。氓蚩蚩何为，汲井煮胶鬻。河堤决东口，鞭背苦驱逐。而今半死躯，何以仰饘粥。安人坐蓝舆，呵拥纷百仆。如神仙中人，秪听声辘辘。耄眊何所知，云此赴辇毂。有龙旋于函，有翟画在服。妪愚欲垂涎，真若秋蚓缩。宁能洞天机，基本贵先筑。如泉穴山中，万丈泻晴瀑。奔沉虚无底，阒寂善潜伏。澎然酾为川，是以有四渎。有德古所云，贶以名寿禄。"}