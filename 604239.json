{"id":"604239","title":"过韩寅仲枝园读其放歌即席次韵赋","dynasty":"明","author":"张萱","text":"有客有客云林间，自言愚公之谷幽人之槃，白板作扉柴作关。一枝之栖六月息，须髯未戟鬓未斑。黄金筑台骏骨市，掉头不顾寻空山。山前一水秋清浅，摩天照出东西巘。宇衡相望烟火邻，君不好游余亦倦。握羽扇，扫石床。穿曲径，汎回塘。地僻山空日正长，西风禾黍送新凉。正喜采薇和煮石，暂来扣角共歌商。歌声缥缈不知处，主人原向云中住。忍见荆棘横道生，忍闻豺虎当人语。竹藏张廌，树种橐驼。取人间者少，攘造物者多。寮毁鲁丘，仓尼邹轲，莫将道路叹蹉跎。此生只合置丘壑，平地何日无风波。足有谢公屐，门有翟公罗。天地莽莽阔如许，君胡为乎山之阿。共说人生行乐耳，醉来休问夜如何。啼鸦绕霜樾，明月坠庭柯。"}