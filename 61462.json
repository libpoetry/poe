{"id":"61462","title":"题吴山伍子胥庙","dynasty":"明代","author":"解缙","text":"朝驱下越坂，夕饭当吴门。停车吊古迹，霭霭林烟昏。青山海上来，势若游龙奔。星临斗牛域，气与东南吞。九折排怒涛，壮哉天地根。落日见海色，长风卷浮云。山椒载遗祠，兴废今犹存。香残吊木客，树古啼清猿。我来久沈抱，重此英烈魂。吁嗟属镂锋，置尔国士冤。峨峨姑苏台，荆棘晓露繁。深宫麋鹿游，此事谁能论。因之毛发竖，落叶秋纷纷。"}