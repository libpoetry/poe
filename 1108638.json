{"id":"1108638","title":"君畴仰晦茂功蒙仲和余差须韵二诗再答二首","dynasty":"宋","author":"刘克庄","text":"懊悔平生择术差，誓将秋实代春华。幸无大节污青史，曾有狂言坏白麻。已约宗雷同入社，且饶燕许自成家。傍人不必争残线，秃笔何因肯再花。衡与脩皆捋虎须，不论公干与元瑜。讥弹山寺诗为谤，指点沧洲疏似谀。毛垢人将吹洗汝，涅磨渠不磷缁乎。劝君刊落闲枝叶，佩服高柴一字愚。"}