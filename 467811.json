{"id":"467811","title":"卜算子 病中作六首 风雨夕","dynasty":"当代","author":"黄绮","text":"风舞若游龙，雨怒如腾马。稳坐茅斋已泛舟，惯作飘摇者。书污落灯花，茶冷侵瓯瓦。千顷银波月缀秋，又怅佳人也。语俗剩糟糠，身健差牛马。来往吾徒尽白丁，歌颂焚书者。野水贮葫瓢，粗饭盛瓯瓦。红日朝为不灭灯，夜早安眠也。蔬果间桑麻，鸡犬亲牛马。不顾家人始乐天，生产如斯者。暖日透园篱，喜雨通沟瓦。若有人兮倦利名，问稼于农也。归咎古名家，指鹿当为马。马鹿何须有定名，多事由人者。愚智共荒丘，台榭余残瓦。如此江山万古存，吊古何为也。先问狗和羊，再问牛知马。我每痴顽不自知，一一供词者。小会鸟窥窗，雅乐雷鸣瓦。山谷春秋又几千，更羡初民也。伯乐未传人，牧子长谈马。朋不以心乃面朋，人最难知者。云定罪封门，风掠财掀瓦。未必天教学跳梁，吾道全非也。"}