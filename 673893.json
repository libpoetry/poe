{"id":"673893","title":"题何乔年墨竹横","dynasty":"明","author":"谢廷柱","text":"有客过我嵩东屋，手里琅玕开一幅。何意潇湘堕我前，幽轩十竹空摇绿。想当兔颖翻墨池，嫩叶新梢出片时。笼烟蓄雨饱润色，吟风弄月呈幽姿。绝谷泉凝冰砺节，独石崖枯霜斗洁。化龙老干横葛陂，栖凤高枝拂丹穴。繁阴翠影久不收，耳边似听锵琳球。开径何须纳裘仲，斸苔却笑种王猷。湖州逸气坡翁赏，遗楮尺竿观数丈。东吴少卿风格妍，西番一枝金十两。古今能者曾几人，心与竹契乃入神。种竹漫山不解写，此君遗恨造物嗔。此图传自盱江曲，少卿家法韵不俗。披图人对六平山，坐觉清风生嶰谷。"}