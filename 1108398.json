{"id":"1108398","title":"再和四首","dynasty":"宋","author":"刘克庄","text":"狐鸣工作祟，鸦噪每为凶。鲁观初尸罪，丘门永削踪。谋身真有窟，凿趾欲无墉。力击延龄去，堂堂似亢宗。旧知偏下石，远避亦伤弓。留落周南众，萧条冀北空。万言徒饰诈，双泪却由衷。王绩何曾醉，刘蕡本不风。噬人侔虺毒，害物比猫柔。清议姑驱逐，宽恩未放流。剑诛张禹佞，扇障褚渊羞。谏笔非私忿，惓惓为国谋。伏阁何其壮，登舟得许哀。人多称快者，上岂少恩哉。恶草毋留种，夭桃不待媒。九重方远佞，宁放郑詹来。"}