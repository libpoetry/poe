{"id":"213121","title":"水龙吟·过秋壑湖上旧居寄赠","dynasty":"宋代","author":"吴文英","text":"外湖北岭云多，小园暗碧莺啼处。朝回胜赏，墨池香润，吟船系雨。霓节千妃，锦帆一箭，携将春去。算归期未卜，青烟散後，春城咏、飞花句。黄鹤楼头月午。奏玉龙、江梅解舞。薰风紫禁，严更清梦，思怀几许。秋水生时，赋情还在，南屏别墅。看章台走马，长堤种取，柔丝千树。"}