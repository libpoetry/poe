{"id":"1109300","title":"凝翠堂","dynasty":"宋","author":"刘攽","text":"檐前老竹生无数，座上清风处处来。俗客不知看好鸟，红尘无复污苍苔。儿童戏扫黄金影，茗饮时倾碧玉杯。会待秋霜坚草木，简书羌管倩人裁。绿竹参差平拂檐，疏阴掩映似重帘。留径人谁识蒋诩，开窗吾拟学陶潜。古墙莓苔有石色，长夏江山如火炎。避地真宜近幽僻，悠悠笑谢岁华淹。"}