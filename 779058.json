{"id":"779058","title":"贺新郎 读西寺赵吴兴所书虚照禅师塔铭","dynasty":"清","author":"黄永","text":"屹尔蹲空碧。手摩挲、碑高几丈，大书深勒。柳骨颜筋争胜外，别有吴兴笔力。看何似、簪花风格。人待文传文孰待，待行间、珠玉淋漓墨。天下宝、应同惜。惊如风雨挥毫夕。堪想像、银钩铁画，腕随心得。舍利光明同照耀，一片大千虚白。曾经几、露痕霜迹。师弟名声相上下，问今朝、谁拓虚舟碣。骨朽矣、人犹宅。"}