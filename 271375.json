{"id":"271375","title":"醉蓬莱·竹叶青，酒中清品也。有客馈我，索赋新句，为倚圣求体","dynasty":"现代","author":"吴梅","text":"正玉楼邀月，翠葆迎风，虚庭无暑。从事青州，伴晚来清趣。风味萧疏，此君良好，对故山宾主。独醒微吟，孤怀浅醉，水天挥麈。犹记长安，幔亭张饮，淡白莲花，共倾仙露。炊黍光阴，算旧游何处。太液前尘，渭川新酿，漫破甑重顾。病卧沧江，凄然把袂，一樽愁举。"}