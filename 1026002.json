{"id":"1026002","title":"绕池游慢 赵倅游濠，作绕池游慢，约同赋","dynasty":"宋","author":"韩淲","text":"荷花好处，是红酣落照，翠蔼馀凉。绕郭从前无此乐，空浮动、山影林篁。几度薰风晚，留望眼、立尽濠梁。谁知好事，初移画舫，特地相将。惊起双飞属玉，萦小楫冲岸，犹带生香。莫问西湖西畔□，□九里、松下侯王。且举觞寄兴，看闲人、来伴吟章。寸折柏枝，蓬分莲实，徒系柔肠。"}