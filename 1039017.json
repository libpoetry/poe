{"id":"1039017","title":"寄守坚觉初二僧","dynasty":"宋","author":"苏舜钦","text":"曾携旧书卷，来宿古禅林。方外求知性，诗中得赏音。炉开山夜静，门掩雪天阴。杌上一寒砚，灯前三苦吟。韵强颜汗落，句切鬓丝侵。玉就还重琢，河穷更远寻。穴争探乳虎，沙独拣良金。字稳天星转，篇终海月沈。唱酬同记录，得失暗规箴。木铎不徇路，薰风难和琴。半生谁引手，中道比分襟。分野三吴阔，年华二纪深。师方传祖印，我欲谢朝簪。岭外烟岚地，湖边云水心。情悰张翰鲙，梦想陆机禽。松下莓苔石，何年重访临。"}