{"id":"309175","title":"寿楼春·题张彦云娟镜楼图卷子","dynasty":"清代","author":"陈锐","text":"春之人翩然。记惊鸿顾影，要眇疑仙。几向微波通问，画屏寻欢。攘皓腕，歌幽兰。抗和予、旁皇无端。但镂想灵犀，镌芳丽琬，留照镜中年。三生事，花如烟。有珠囊旧物，脂谱新编。最念离鸾光隐，小蛾春寒。心上月，何时圆。拚艳才、消磨婵娟。便金屋安排，盈盈并肩卿可怜。"}