{"id":"481614","title":"览古诗十首 其十","dynasty":"明","author":"张元凯","text":"生长夫差城，里有翁子宅。翁子少也贱，落魄无推择。长镵持且负，短歌行自适。骨肉弃中涂，遑遑欲头白。将军西入关，富贵颇相迫。微露会稽印，惊散守邸客。衣绣归故乡，颜色非畴昔。有司所治道，是常卖薪陌。乃知被褐人，恒自怀和璧。贤豪在人间，岂以困穷厄。"}