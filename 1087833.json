{"id":"1087833","title":"题祝生画","dynasty":"宋","author":"朱熹","text":"裴侯爱画老成癖，岁晚倦游家四壁。随身只有万叠山，秘不示人私自惜。俗人教看亦不识，我独摩挲三太息。问君何处得此奇，和璧隋珠未为敌。答云衢州老祝翁，胸次自有阴阳工。峙山融川取世界，咳云唾雨呼雷风。昨来邂逅衢城东，定交斗酒欢无穷。自言妙处容我识，为我扫此须臾中。尔时闻名今识面，回首十年齐掣电。裴侯已死我亦衰，祇君虽老身犹?。眼明骨轻须不变，笔下江山转葱茜。为君多织机中练，更约无事重相见。"}