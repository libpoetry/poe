{"id":"676225","title":"赠别全州四友","dynasty":"明","author":"汤珍","text":"南州实楚壤，湘水分洮阳。兹维五岭表，带海襟蛮荒。土风霭清淑，秀发人文昌。济济多士美，接迹参翱翔。二唐本华胄，崛起名相望。经君流朗照，邓子葆真光。挹之信可亲，测之愈汪洋。绝群峙鸾鹄，炫目森璆琅。投怀滥追厕，披写何能忘。云霄有程期，行行去辙长。缅增离析叹，春色违河梁。"}