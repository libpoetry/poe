{"id":"865659","title":"乡人祷雨有应时寓乌石","dynasty":"宋","author":"邓深","text":"力穑乃有秋，斯言闻自古。天时或不顺，人事亦安取。今年问何如，常旸颇为苦。大田纷拆裂，槁苗渴灌注。井瓮走墟落，河车喧旦暮。江溪近复涸，手足了无措。祷旱急农夫，迓神击村鼓。动以千百人，为此万一举。烈日仍朝朝，乞灵空处处。谁知天地回，正在顷刻许。旱魃翻然收，丰隆激其怒。真龙奋寂寞，商羊自鼓舞。张盖作浓云，翻盆下甘雨。剩水有平畴，旷原无焦土。言功任鬼神，介我喜稷黍。饱饭可预期，晚岁复何虑。欢声变愁叹，忧心成悦豫。惟时对江村，所寓隘茅宇。因循已半月，侵凌奈酷暑。快此一日凉，美甚八珍具。浇肠欠浊醪，钱兄寻酒户。"}