{"id":"1000226","title":"送盛君方","dynasty":"宋","author":"强至","text":"秋风木叶飞边徼，日暮铜台别杯釂。燕姬一曲声未终，交臂方携忽南棹。相公镇魏从辟书，玉帐三年奉谈笑。密谋直道裨主人，饱食庸儿或阴诮。君殊不顾但自若，烱烱诚心复谁照。相公还朝数论荐，援手无人在廊庙。荐章未报人事改，魏国门前客相吊。圣贤尚觊后世知，万事那能目前料。方今擢才不待次，道路纷纷走严召。朝廷必欲收真才，岂有如君使常调。读书适用非苟知，脱略空言直趋要。有馀利刃未一施，可惜青萍反居鞘。谁能出力终提携，会看惊人露芒耀。君如弗偶好言命，予亦徐当卜耕钓。"}