{"id":"405268","title":"减字浣溪沙 酬次公玉楼春","dynasty":"近现代末当代初","author":"赵尊岳","text":"特地裁诗锦作笺。梦魂辛苦赋游仙。玉清身世不胜怜。描黛画奁低麝月，悭晴炷鼎费沉烟。浓春须不负年年。占断琼芳第一俦。凤城佳处合句留。无聊情味最高楼。倚玉屏间题锦字，画眉奁畔润香篝。欢娱梦里亦含愁。点检残宵泪蜡痕。未灰心字剩温存。三生一霎伫黄昏。宝镜鸾回无并影，罗衾麝度尚微熏。不堪愁坐理书芸。{氵皺}尽沦漪作黛眉。一泓秋碧影娥池。遥山切莫妒相思。盟钿风柔曾惹袖，度箫云倦一衔卮。不成消遣最芳时。万一春风染鬓丝。青青得似绿杨枝。花天蜜意底禁持。苍雁情多应有信，金猊篆袅最相思。月明吹彻玉参差。"}