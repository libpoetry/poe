{"id":"740619","title":"由定远上岱山铺宿滁之大柳树驿","dynasty":"清","author":"朱筠","text":"大横山界县东南，兹山正南亦其尾。妄名以岱拟东岳，撼山之宗笑尔蚁。童童草荒顶积潦，蕨无一掬况复䔇。今秋五阅月不雨，著足嚣尘扇长颹。环滁皆山南人矜，此居北方亦太菲。上上十里古禅林，舆屩磨沙夫自唏。禅林傍墩曰仙居，石不解触云叆叇。下哉聊舍大柳树，树忽飘零人去伟。五代用武艺祖来，擒将滁门摧巨虺。水何清清山徒高，欧阳之谈吁僾俙。于今平世客偶过，驿馆几陈滑书棐。寒风一之日觱发，深夜逼人赋山鬼。此间且苦旱无衣，岁何以卒腓百卉。去险即平境则殊，人孑我余得又几。馆虽不张幕与帷，吾能饮乎醉乐岂。"}