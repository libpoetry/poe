{"id":"608367","title":"崧山纪异赞","dynasty":"明","author":"区大相","text":"我闻西方尊，接引为慈仁。从其所修受，而别善恶因。峨峨南崧山，胜地久荆榛。梵宇日倾圯，金像空嶙峋。大夫买山隐，转念像教湮。舍宅重布地，移佛动金轮。接引何为者，人力不能伸。大夫祷以意，倏然举行频。捷如鼓答桴，轻如筏渡津。灵蛇口中出，经藏腹内陈。中有梁皇谶，姓名犹未泯。乃悟前身是，始觉受记真。秋官尔应知，指穷于为薪。薪尽火复传，咸在当生身。修持若不倦，世界即天人。"}