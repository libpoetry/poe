{"id":"446112","title":"买陂塘 城居十馀年矣，庚寅中秋后感赋","dynasty":"当代","author":"刘梦芙","text":"怅年年、素衣尘染，家山回望云渺。红楼处处金银气，夜听歌莺声袅。花影俏，见无数、明星顶上光环耀。神州梦好。正酿出芳醪，沉酣万井，圣意在堂庙。何时向、第一峰头登眺，玉龙飞瀑吟啸。风鬟雾鬓寻仙去，遥指瀛洲员峤。君莫笑，是痴想长生，那得安期枣？玲珑月照。待天外移来，灵台深贮，清冷几分保。"}