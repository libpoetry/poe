{"id":"866911","title":"病中口占","dynasty":"宋","author":"包恢","text":"人于不病时，岂知病时恶。重如加刀锯，轻亦急束缚。寒如大冬冰，热则盛夏铄。四肢外犹解，五脏内似剥。石卧身经难，木瘦气削弱。痛苦千万端，坚忍力不角。贵势富强身，不能与我博。若非祸自求，安受外气虐。一息秋毫间，不来不可度。百忧一不兴，百念一不作。万事不到胸，万卷束高阁。学在身外者，无一可倚托。坎中维寸心，不乱犹独觉。清明尚如在，志气神自握。如围城未陷，主帅守弥确。如敝屋未颠，主翁立尤卓。或悠然以游，何惧以何怍。人能处未病，如病乃良药。生本自忧患，死反由安乐。恃吾身安强，气马恣奔薄。精炎火焚林，物溺水赴壑。醲醉酒池竭，姣淫欲海涸。魄坏魂何存，神去气宜索。盛年已衰翁，槁形止虚壳。如饮鸩自毒，如操刀自斫。病殒何怨尤，孽非天殒落。病中因苦口，戒以命为谑。我幸非此證，不似彼舛错。惟震雷巽风，二者相击搏。平生一泓水，洗手双赤脚。何为攻之惨，欲庇无智略。欲进不得前，欲退不得却。如竟不可瘳，废弃真刖若。无复行世间，岂更步可学。借曰病未死，饿死可云莫。安之若天命，天命非冥寞。"}