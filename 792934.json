{"id":"792934","title":"答炳翁","dynasty":"清","author":"王泰偕","text":"同心不多觏，聚散嗟搏沙。碌碌困辕骥，依依怜井蛙。忧患阅已饱，世味薄如纱。独有君交深，耐久义堪嘉。广博出胸臆，新诗点不加。为君进一解，养诗如养花。言蕲有根柢，所尚非春华。冥心入蚊睫，赤手拔虎牙。正色扫浮艳，正声斥淫哇。游山当造巅，泛海当穷涯。宝汝万金壁，琢磨净纤瑕。吾爱郎夫子，不独诗名家。"}