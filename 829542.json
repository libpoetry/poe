{"id":"829542","title":"七娘子","dynasty":"清末近现代初","author":"周岸登","text":"归期卜得花前后。掠钗梁、喜见双鸾斗。隔雾花明，捲帘人瘦。筼屏怯试弓弯袖。金钱曲会空回首。结鞶丝、不解丁香扣。引线牵愁，拈针刺手。鸳鸯旧谱从君绣。伤春最怕鹃啼后。敛遥情、不绾丝丝柳。眼为谁青，腰如人瘦。织愁拚付流莺守。清明近也销魂又。理春衫、泪叠前时酒。落莫心期，问花知否。断肠禁得黄昏候。"}