{"id":"751591","title":"沟壑行","dynasty":"清","author":"陈寅","text":"暴雨下注湍飞山，众河上决涛连天。五月六月苗稼残，千顷万顷沟壑宽。民居荡析屋不完，釜突湿烂薪难然。高田浸巨蛙黾喧，长阡风腥鼋蛟蟠。天灾荐臻如竖缠，洪流降割同尧年。我困青毡无一钱，目击道殣忧百煎。八口尚难安饱温，千厦乌能庇饥寒。蔽日不散云冥顽，朝来又见东霞轩。"}