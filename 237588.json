{"id":"237588","title":"送文大监赴召","dynasty":"宋代","author":"阳枋","text":"云门大卷声铿锵，不比寒谷号蛩螀长笑归来书满床，着眼不用垂簪裳。夤缘仕版亦逢场，一鼎热处元清凉。年来道心包乾刚，鉴净水止无迎将。付物大公齐混茫，玲珑窗牖开八荒。霁月海东悬秋霜，照破蒙昧横津梁。不才曹资如点狂，柱倚宝瑟心陶唐。冰轮玉井情徜徉，祥云丽日希余光。布帛菽粟味尤长，寻绎此乐徒激昂。颀美人天西方去，许我立雪来其旁。欲坐春风吸余芳，听说夜话摅中肠。又闻催归侍玉皇，挈堤北斗斟天浆。净洗世表尘昏黄，席此广宇归康庄。起舞掉头帆飞扬，誓鸣急桨随乌樯，参同希传魏伯阳。"}