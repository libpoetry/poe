{"id":"1125562","title":"和林子长韵二首","dynasty":"宋","author":"袁说友","text":"霜风弄衣结，脱木嘶千峰。寒暑相主客，造物谁为功。百年俯仰间，逸兴追林宗。白发已种丝，飞雪筛长松。宦游岂不佳，于我马牛风。我老倦吟哦，君诗如渊明。秀句出閒暇，熏然有馀情。寒深雪意浅，颇厌十日晴。东邻买婵娟，一斛明珠轻。借我一面看，诗人岂狂生。"}