{"id":"701719","title":"次韵泰泉草堂避暑四首","dynasty":"明","author":"黄衷","text":"坐爱排檐木，平临浴鹭塘。零风竹粉净，约水芰丝长。野渡逢人少，邻炊属岁荒。涓涓清涧曲，题作小沧浪。暵谷愁猿鹤，枯岩老蕨薇。窥阴移独榻，延景敞重扉。不见暄埃动，焉知静者稀。樵歌听自好，落落背城归。农野希时雨，閒居自素风。落霞山向背，鸣犊水西东。散发调金奏，抽毫想雪宫。道心休远鹜，北郭有崆峒。伏气午弥壮，泉声幽更闻。暂酣河朔饮，谁奏北山文。地迥花如绣，堂虚栋出云。纳凉应有作，未可少崔群。"}