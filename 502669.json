{"id":"502669","title":"书陈果之阜阳亭","dynasty":"明","author":"王恭","text":"阜阳山水多佳致，亭子幽幽翠微里。雁池梓泽不须论，绿野平泉只如此。平泉绿野多乔木，未胜君家阜阳曲。书幌遥临雪海青，饮缸倒浸南山绿。石门沙岭竹边房，同谷方池映橘霜。霜煎夕照松声远，云际飞泉月影凉。耕童牧叟閒来去，草衣笋笠还朝暮。主人尚拟鹿门居，坐客都迷辋川野。羡君三十著儒衣，潇洒亭中独下帷。殷勤且毕青云事，他日还应画绣归。"}