{"id":"205316","title":"贺新郎·强半秋澄穆","dynasty":"宋代","author":"卫宗武","text":"强半秋澄穆。半月弦、南极躔高，寿星明煜。今岁户庭殊旧岁，洗尽闲愁千斛。沸春夏、欢声相续。兰已种成香满砌，更蕣华、得偶颜如玉。双捧劝，寿齐祝。郗枝芳映庄椿绿。觉这番、初度称觞，桂增芬馥。生子生孙从此始，剩有人传祖笏。看八座、青毡须复。两两闺中俱秀质，待子平、婚嫁人人足。碧桃下，跨青鹿。"}