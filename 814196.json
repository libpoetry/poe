{"id":"814196","title":"江行杂诗","dynasty":"清","author":"陈遹声","text":"浙涛如白马，蜀险度黄牛。风雨销归兴，江山助壮游。宦情随水落，乡梦逐波流。帆影岚光外，依稀见庾楼。客路忘行役，船窗杂笑谈。云烟收楚北，风雨渡江南。鸟白山逾碧，螺青浪泼蓝。天晴山寺现，微月上松龛。风物如全盛，江山已破残。淮盐都改掣，唐镇旧迎銮。鳌负三山重，蛟嘘六月寒。鸡鸣京口泊，镫火隐渔滩。船出焦出口，东方已破冥。人惊双鬓白，山为六朝青。梵呗松寥阁，梁碑鹤冢铭。晓峰开画幛，环列似围屏。"}