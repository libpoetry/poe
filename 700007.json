{"id":"700007","title":"次韵二首","dynasty":"明","author":"陶安","text":"雨后芹池长绿波，幡然来此听弦歌。舟舆熟路江头近，父子欢情客里多。春馆称觞衣舞綵，晚窗题句扇裁罗。笑看清俸供甘旨，奈此广文官冷何。石上纶垂碧海波，山中兴在紫芝歌。先生阅世身长健，当代求贤意正多。老骥独能谙步骤，冥鸿全不被蒐罗。浙东文物从前盛，如此期颐有几何。"}