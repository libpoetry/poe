{"id":"491558","title":"宴集洞山寺分韵得见字奉柬丁克诚颜中行王敬仲詹德裕枯林上人","dynasty":"明","author":"刘崧","text":"洞山之阴郁葱茜，上日开筵集群彦。入门已觉禅境旷，放怀且慰书佣倦。石林秋风晚更急，山城野色寒初变。长松挺拔各千尺，堕叶飞来时一片。雨垂弱蔓当井角，泉引青苔入阶面。移床曳屣各散漫，接句行杯自流转。交挂卑枝白纻衣，叠欹细草轻纨扇。云开绝壁霞隐明，风度危梢露惊溅。楸梧莽苍谁氏冢，金碧辉煌梵王殿。百年荒废自足惜，昔者荣华竟谁羡。田园閒日思把耒，淮海经时尚传箭。共嗟寇盗困徵发，深幸羁穷及谈宴。感君相与重意气，使我顿欲忘贫贱。天外清风似流水，林端落日如红茜。岂知驱车复为别，愿得载酒频相见。醉醒聚散安可常，悲吟怅望西飞燕。"}