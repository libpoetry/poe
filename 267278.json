{"id":"267278","title":"绕佛阁·绀烟敛霁","dynasty":"现代","author":"朱祖谋","text":"绀烟敛霁，香外梵歇，颓照萧寺。珠露飘蕊。惯催俊侣年年贳春醉。画阑再倚。谁料素约，和恨难理。残酹沾地。夜深定有秋魂暗惊起。蠹壁字零落，细数词流空百辈。何况故人伤高当日泪。总冷透西风，邻笛凄异。断鸿知未。有一样西堂，孤坐无睡。绕花阴、梦痕如水。"}