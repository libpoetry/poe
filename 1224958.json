{"id":"1224958","title":"蟠松引","dynasty":"元","author":"张翥","text":"何年风雨拔老湫，乾卧千岁长黄虬。垂胡磥碨髯怒磔，雷火不敢烧其瘤。卒然一见势欲攫，况可手扪双角鯄。悬知根受元气大，跁跒力争崖石碍。樛枝互错横铁□，弓纽□张攲羽盖。低无玄鹤寄巢居，幽有苍夔出光怪。故人语似灵岩山，卧云之树同屈蟠。身横百围容客踞，声入半空生昼寒。毕宏韦偃世无有，画史掉首应嗟难。彼当为甲此为乙，造化偏钟两奇崛。爱之欲□重摩挲，图赞还须怪魁笔。君不见龙门寺千丈。齐耸巃嵷荫白日。"}