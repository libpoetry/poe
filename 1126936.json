{"id":"1126936","title":"和李才甫先辈快阁五首","dynasty":"宋","author":"黄庭坚","text":"山寒江冷丹枫落，争渡行人簇晚沙。菰叶蘋花飞白鸟，一张红锦夕阳斜。赤栏终日倚西风，山色挼蓝小雨中。将老鬓毛秋著木，相思亲旧水连空。长江淡淡吞天去，甲子随波日日流。万事转头同堕甑，一身随世作虚舟。云横章贡雨翻盆，寺下江深水到门。落日荷锄人著本，西风满地叶归根。西南佳气浮马祖，东北祥风绕静居。山邑丰年人少讼，身来访道得斋鱼。"}