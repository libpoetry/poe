{"id":"529948","title":"太宰召补职被疾不赴斋中作","dynasty":"明","author":"徐祯卿","text":"阮生婴组緤，陶子去东皋。简性轻物务，牵役使心忉。缅余沈中疚，偃息悦蓬蒿。嘉荐忝章句，虚劣愧时髦。虽释负担勤，所患职司劳。案牍殊停滞，觚管间时操。昨者铨衡召，辞谢未云遭。绵薄惧遗愆，绳宪安可逃。履贵常近辱，执要思戒挠。古人亦何求，抱关窃所饕。申诫周任言，写心输素毫。将贻沮溺哂，无为谢徂薅。"}