{"id":"499294","title":"羽冲见示下第诗有岂其真有命搔首问苍苍句戏书答之","dynasty":"明","author":"纪坤","text":"万蚁酣战槐南枝，吾曹不辨谁雄雌。苍苍下视皆蚁耳，得失安望天公知。刘郎乃欲叫阊阖，问所不解何其痴。昨夜北河鱼大上，村人提网纷纷驰。鲂鱮多逢折柳贯，笭箵或亦空手持。撇波一掷随所遇，其间宁有神灵司。事无必得必不得，老夫所见皆如斯。先生傥不焚笔研，偶然而中当有时。已呼小竖市新酿，兼令老婢烹银鬐。速来与尔浇垒块，酒酣且赋黄花诗。"}