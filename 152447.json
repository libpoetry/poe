{"id":"152447","title":"进读三朝宝训终篇赐宴赐赉谢恩诗","dynasty":"宋代","author":"周必大","text":"艺祖提剑开八荒，太宗混一垂衣裳。真皇破虑神武扬，夷夏亿宁法度彰。宝训成书纪宏纲，有典有则万叶昌。忆昔壬午神龙翔，季秋庚子辰集房。肇开讲席临青厢，赭袍玉斧光照廊。台司夹侍书案黄，翰林进读天容庄。微臣簪笔近御床，亲闻玉音义甚长。君子小人初何常，非关时运弱与强。祗系人主所否臧，当年记注此特祥。往来寒暑今一章，牙篦谬执心彷徨。终篇正值恩德洋，道山肆筵酌天浆。宫花压帽罗丝簧，砚来复古翰墨光。马出帝闲真骕骦，闽山正焙随宝香。君赐如天不可量，归美独愧词荒唐。恭惟圣治超百王，夙夜基命不敢康。文德既修锹可攘，俎豆永扫旄头芒。三圣勋烈同炜煌，万年亿载娱慈皇。"}