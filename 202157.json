{"id":"202157","title":"次韵答张誾张阁见寄","dynasty":"宋代","author":"李廌","text":"我思佳人在何许，太行之阳济川上。结茆赋诗临清流，我情摇摇日西向。盘谷秋来阴复晴，谷口与谁来耦耕。卖刀买犊便能尔，功名付之勃与平。嗟余追逐老闾里，吟诗作赋不直水。韦编铅椠幸忘忧，甘与牛衣同卧起。相从当及壮年时，莫年多感定多悲。此身安归送归客，岂堪登临行路岐。万事纷纷战蛮触，不须白眼憎时俗。但愿如公无荣亦无辱，临流赋诗老亦足。"}