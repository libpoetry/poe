{"id":"673038","title":"食梨戏作","dynasty":"明","author":"杨廉","text":"鹅声鹢鹢梨百颗，多谢乡人远遗我。放鹅出笼且养之，爱渠日浴当清池。梨择数颗呼爨仆，缊火爇薪为蒸熟。擎来去柄削其皮，软脆颇足充吾饥。记得往年涉远道，南北两京梨最好。就中二美堪齐驱，雪梨香水天下无。风滋露味生最上，熟之似员方竹杖。西江所产涩者多，间如嚼木齿欲讹。是品只可令熟啖，不比两京熟味淡。噫嘻凡物皆有宜，岂独区区口腹梨。"}