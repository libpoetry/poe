{"id":"275491","title":"念奴娇·闰八月十五夜游后湖作","dynasty":"现代","author":"汪东","text":"片云消尽步长堤，不是前时风物。柳榭花亭兼竹所，只借钟山为壁。空宇澄鲜，湖波荡漾，照见头如雪。华年虽逝，寸心依旧雄杰。回想羁旅生平，如今真个有，逸情飙发。夜静扁舟犹打桨，欲与沙鸥争灭。境落寰中，神游天外，冷处风吹发。今年秋闰，一星添伴圆月。"}