{"id":"722131","title":"寄富平李子德","dynasty":"明末清初","author":"屈大均","text":"闻君养疾事丹砂，焚却银鱼鬓有华。弘景辞官犹宰相，田骈不宦似邻家。漆沮水满浮鱼笱，祋祤云深拥鹿车。知道扶风时讲授，门墙不少是侯芭。别离长忆十年情，出处同高一代名。四皓暂为秦博士，五经终作汉康成。家临北地元天府，人在西方是帝京。河华几时重握手，尊开石冻话生平。"}