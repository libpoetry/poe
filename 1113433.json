{"id":"1113433","title":"岁旦立春","dynasty":"宋","author":"张镃","text":"天心历数本相同，何事偏窥造化功。苍震欲承乾健力，岁端春肇一时中。授受须知道一同，机缄默运仰神功。重轮赫日当天照，万国阳和淑气中。赞美平时万口同，耸观造化协天功。圣朝家法皆仁德，宽大应符帝诏中。从此车书看混同，王春丕建四时功。八千岂但庄椿比，宸极光符万岁中。宝翰钟王妙与同，虎龙腾跃更新功。诗成秦观如佳兆，适契青宫得意中。结宇城隅野老同，只将歌咏纪元功。枯荄亦喜春回早，为在条风振拂中。"}