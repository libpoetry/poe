{"id":"767015","title":"花心动 其一 用谢无逸韵同沈遹声张砥中作","dynasty":"清","author":"俞士彪","text":"晓起玉瓶，冰欲冻、双耳料应难热。落尽梨花，不见梅开，春意为谁铺设。种莲陆地难成藕，蒲作剑、刺人无血。春蚕死、丝肠抽尽，茧儿才结。料得薄情顿撇。便勉强温存，也无欢悦。多少工夫，绣就鸳鸯，忍把金针轻拆。人如古镜久沉埋，销磨了、暗中年月。却教我、怎地破他关节。"}