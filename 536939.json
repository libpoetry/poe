{"id":"536939","title":"为吴舍人题匈奴出猎图","dynasty":"明","author":"王世贞","text":"谁为舍人画此图，高堂日落秋汹汹。细看乃是单于猎，白草黄云骨俱悚。马如游龙戏溟渤，人即饥乌暗霜垄。无论众马姿态雄，饮龁虽异骄心同。嘶鸣欲追青海日，蹴踏乱起祁连风。魋结健儿鞭寒空，中间画纛摩双熊。一矢奔传号令出，霹雳尽响乌号弓。苍鹰脱韝乍有神，撇捩羊角盘车轮。迥如流星渐不辨，白羽散坠飘红尘。小奴拍马呼声频，夺将头鹅任众嗔。臂鹰瞅目逞绝叫，百鸟骨折颠高旻。草中狐兔眠难稳，卢鹊何甘让秋隼。一线光衔尾初及，千林越遍心逾紧。岂无狡捷胜东郭，年命今衰气力尽。哀魄黯䨴归荒烟，肩稍袒割太剧颠。櫜声小击万马敛，群奴笑立穹庐前。黄金犀比上功赏，妻子改色欢相延。此时单于醉何有，极目茫茫失飞走。鹍弦教上叱拨调，酡酥列捧阏氏手。天留大卤任长驱，莫作欃枪犯南斗。汉家天子猎甘泉，头白扬雄罢草玄。烦君好手图王会，为是呼韩款塞年。"}