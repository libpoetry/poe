{"id":"730376","title":"五北将歌 科尔沁僧忠亲王","dynasty":"清","author":"张之洞","text":"南军尚持重，北军尚剽疾。湘淮两帜战江表，河北独有名王一。中原旷荡几千里，铁骑腾蹴一万匹。神京既奠遂南下，年年征讨无休日。海东劲卒材昂藏，漠南蕃部性雄强。目瞋语难孰能驭，指挥赴敌如驱羊。射雕羽箭二斤重，诈马绳竿九尺长。正兵螺旋迭进退，奇兵鸟翼相舒张。不知何者为兵法，但见万马并为一马无能当。连镇街，冯官屯。杞县城，金楼村。白莲池上东撚灭，马山口外西撚奔。大沽夷船亦夺气，蒙城苗练先亡魂。大功数十小战不知数，所到惊呼赤面如天神。诚感悍镇化野性，指授良将成高勋。残寇狂走趣战迫，强驽穿缟不自惜。红旗一队称军锋，先向平原洒战血。尽歼大憝覆鸟巢，甘酬素志归马革。廿年大帅多如林，车后遗弃粱肉庑下堆黄金。阿史社尔行军无卧具，沙陀朱耶报国惟赤心。虮虱满甲几曾浣，刍槁一束时难寻。艰苦廉朴鉴天地，家家私祭同沾襟。呜呼！异姓贤王罗青史，李郭徐常非其比。不独战功近掩策淩超勇王，合将忠诚远追扩廓奇男子。"}