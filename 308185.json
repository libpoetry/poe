{"id":"308185","title":"一萼红·凤仙","dynasty":"现代","author":"赵熙","text":"比红儿。自经年不见，风露最相思。葱佩仙妆，牟珠佛顶，依约前度来时。画栏外嫣然笑靥，似中酒，微晕淡胭脂。俊极蜻蜓，梦边蝴蝶，香处晴飞。谁信此花身世，也胡僧话劫，血溅苔衣。雨过黄梅，篱开素槿，今岁人又逢伊。更谁浸春纤翠甲，锦城里、犹谱悼红词。忍说非耶是耶，弄玉魂归。"}