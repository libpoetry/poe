{"id":"121085","title":"送许郎中出知漳州","dynasty":"宋代","author":"柴中行","text":"君子重出处，儿女多依违。孰知退有义，一辞若发机。刑部今其人，识远渺造微。时方事疾走，而我心独非。老色未上面，健笔駃于飞。宛然傲霜菊，璨璨黄金辉。勉留鵷鹭行，夫岂少轻肥。一麾即得请，众目骇见稀。了不露纖芥，舒卷流清{上山下徵}。凉风称归棹，灏气浥征衣。婆娑慰邱园，咳唾落珠玑。因风来锦囊，犹足慰依依。"}