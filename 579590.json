{"id":"579590","title":"题大同守山水图","dynasty":"明","author":"江源","text":"云中主守才且贤，循良乃为诸郡先。郡中百事稍闲暇，登高盻目穷幽燕。尽将冀北好山水，写入图画俱清妍。老树婆娑碍红日，群峰屹兀撑青天。石田茅屋忽远近，小桥流水长清涟。行人不到青山下，归鸟争鸣绿树颠。不数王家辋川景，虚传秦世桃花源。郡斋坐对日怡悦，仿佛身在泉石边。粤南山水亦不恶，我曾登眺思当年。兴来拉我二三友，朝游罗浮暮廉泉。自从作官走朝市，红尘紫陌相周旋。无复登临此山水，有时梦见还宛然。坐中偶见此图画，主人索我山水篇。茫然袖手久不就，将成援笔心忧煎。十年苦被此官缚，驱车走马何时旋。安得振衣罗浮万仞表，投笔珠海千尺前。"}