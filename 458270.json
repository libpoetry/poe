{"id":"458270","title":"观电影《基督受难》，中有一镜，基督被刑，血流漫地，圣母使徒妓女持素巾，跪以揩之","dynasty":"当代","author":"卢青山","text":"素巾白如霜，漫地红如沸。跪地膝以行，揩此殷红水。既左复以右，既前复以退。揩之亦何为，如潮涌不匮。此是吾师血，触手犹温热。如师当年手，霭然抚我颊。揩之复揩之，溅溅满我额。我额不足言，我泪已横突。此是吾子血，自我血脉出。忆当断脐时，纷纷散床席。揩之复揩之，坼裂我血脉。我血与彼血，终焉凝为一。此是神子血，遍覆无所薄。记我尝饮之，赎我众生恶。揩之复揩之，揩之心如烙。惶惶我众生，善恶究何著。此是真理血，茫茫涂八荒。识者识其色，昧者自如盲。揩之复揩之，揩之神微茫。不知此血起，终究来何方。揩之复揩之，揩此漫漫血。四周伫观人，双目冷如雪。"}