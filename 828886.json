{"id":"828886","title":"买陂塘·题丹石五弟所著言情小说","dynasty":"清末近现代初","author":"俞陛云","text":"傍湘筠、一痕梦雨，三生絮禅难证。十年恩怨鸳鸯褥，花底月明交影。眠未稳。倩金匼余香，融得相思凝。啼莺唤醒。怎小倦搴帷，落英如雪，换却好风景。青春事，准拟采芳幽径。兰苕翡翠相并。随函喜鹊猜应到，倘有银河中梗。人语静。怅细雨红梨，添了花枝病。霜钟暮警。荡宛转吟魂，双烟凌紫，绕遍翠鸾镜。"}