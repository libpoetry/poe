{"id":"814425","title":"艋川书叹","dynasty":"清","author":"林占梅","text":"古道谁云今尚留，乡闾时抱杞人忧。平生意气吞湖海，此日奔驰叹马牛。尽觉世情如纸薄，肯将时事等云浮。从兹敢鄙王戎吝，和峤应推第一流。家计时艰两未平，劳薪尽日事非轻。蚍蜉撼树庸何怪，鬼蜮含沙亦足惊。忍把货泉填欲壑，遂教乐土变愁城。归来默默蒲团坐，魔障于今愿不生。"}