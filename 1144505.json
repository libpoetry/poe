{"id":"1144505","title":"咏史 张良","dynasty":"宋末元初","author":"陈普","text":"乳口摇牙向白蛇，一朝电拂博浪沙。下邳不得编书读，帷幄何妨佐汉家。撩乱龙蛇掌上争，罢来閒掉四先生。一棚儿女皆烟散，留得松风万古清。本是山东忠孝门，卯金社稷暂相烦。君王良会青云意，长乐钟中无一言。太公行辈赤松流，伍叔孙通了不羞。好谢君王深体识，不将身后累刘侯。"}