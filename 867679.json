{"id":"867679","title":"绣衣行送赵道中寺丞","dynasty":"宋","author":"史弥宁","text":"东门祖帐何骈阗，绣衣使者发汝川。星轺未远竹坡侧，风采已驰梅岭边。潢池带刀吾赤子，威信凭渠半幅纸。寸兵尺铁曾不烦，坐令悔悟安田里。化顽一日归吾仁，此特细事胡足云。频年惨惨楚氛恶，旱潦呼天天莫闻。民须粒食瓶无粟，非公谁救沟壑辱。倾囷倒廪不遐遗，十一州人均谷腹。安得天下使者心公心，尽变愁叹为讴吟。君不见乡来使蜀韩忠献，起危饥民七百万。又不见傅公拥节京西时，狱讼不苛传经典。公今阴德能穹崇，活人手段如两翁。于嗟活人手段如两翁，名位它日将无同。"}