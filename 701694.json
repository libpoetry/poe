{"id":"701694","title":"和陈台州田园杂兴四首","dynasty":"明","author":"黄衷","text":"旨酒答芳辰，幽花即可人。逢山寻委羽，喻海托潜鳞。茅笔雠书遍，柴车出郭频。谁知扪虱者，豪气盖三秦。钓泽应星辰，东园果若人。亨还履虎尾，危是犯龙鳞。自得观鱼乐，谁来问字频。更将诗喻战，卷甲避强秦。白草带坰墟，閒堂是隐居。饮醇无所事，读易到斑如。山色高秋后，鸦声落照馀。南中开石室，他日有藏书。唤艇趁沙墟，还归杜曲居。花边谁得似，世上近何如。芳思孤烟外，高谈万古馀。正嫌西蜀客，迢递献权书。"}