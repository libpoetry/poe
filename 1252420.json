{"id":"1252420","title":"送知县","dynasty":"元末明初","author":"李延兴","text":"县斋寂寂远尘氛，草满圜扉翠欲熏。日转棠阴侵席过，风回琴响隔花闻。水分九派通苍海，地拥三关压紫云。河朔近来为令者，路人争道不知君。长亭云树拥征鞍，意欲留君计转难。竹骑岂惟迎郭伋，蒲鞭直欲继刘宽。班联晓陆承殊宠，绩考春曹陟最官。此别信知应未远，杨花香衬马蹄还。"}