{"id":"501913","title":"送心觉原之天台","dynasty":"明","author":"释妙声","text":"煌煌西方教，神化敷四海。自从永平来，东渐已千载。玄风被遐邈，佛日垂光彩。法运虽中微，亢龙终靡悔。岂惟其数然，无乃彼相罪。诸公极扶持，戮力净氛霭。百足信不僵，浡兴如有待。维君富才艺，嗜道甚饥馁。感激赴前途，力行知非殆。丹邱郁峨峨，白石何磊磊。山川亦良是，塔庙今犹在。世道若翻覆，主维藉玄宰。欲树大法幢，当著忍辱铠。吾教得琏嵩，禅林有元凯。君名日已起，我发行当改。安得赴远游，相从拾兰茝。"}