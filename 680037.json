{"id":"680037","title":"题陈侍讲伯父阜阳亭","dynasty":"明","author":"王阜","text":"海上蓝田佳丽地，山中乔木元龙裔。庞眉皓首无俗情，别墅危亭有清致。野服黄冠薄世荣，青毡讲席独横经。东皋迎旭房栊净，南阜来薰枕簟清。半池花影摇书幌，十里松风度微爽。鹤弦拂拭秋雨寒，鸠杖逍遥暮天朗。桑梓应传聚德星，芝兰堪比谢家庭。水迎垂钓拖寒练，山引衔杯落翠屏。丘园独乐希前哲，海岳清芬洒兰室。帘捲鸣琴洞口泉，窗涵金漆壶中月。渔樵相见双眼青，乡邻共结泉石盟。岩前白玉呼龙种，阶下青苔借鹿行。浮丘笔阵蛟龙走，漫士雄词满人口。百年心迹老岩扃，半夜精光射牛斗。俄顷双凫去莫追，猿悲鹤怨绕书帷。石上看云成往事，梁间落月引遐思。一窗山水悠然在，三凤羽毛成五彩。鸰原荆树共风烟，季也芳名满江海。词源三峡如涌涛，霄汉祥云日色高。殿前射策一枝桂，堂上称觞五色桃。翰林侍讲承恩早，华表联芳倚晴昊。葛巾何日挂三花，白首归来拾瑶草。"}