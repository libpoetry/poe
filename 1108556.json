{"id":"1108556","title":"陪诸先辈题名登春台臞轩即席次故相陈魏公韵某继作","dynasty":"宋","author":"刘克庄","text":"台荒屋老阅人深，拂拭留题重整襟。科目一朝来券外，姓名三世在碑阴。公孙晚岁叨明诏，裘氏当年费苦吟。报与曲江先辈道，老婆非复少时心。遨头唱首各高深，才薄难披作赋襟。已觉莺花成一梦，尚贪萤雪竞分阴。即今空负台莱意，宿昔曾赓殿阁吟。北望钧天搔白首，区区终有祝尧心。"}