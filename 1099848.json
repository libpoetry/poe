{"id":"1099848","title":"咏莲花","dynasty":"宋","author":"林希逸","text":"梅有幽人骨，兰如处子姿。二者岂不贵，清矣仁未知。美哉水芙蓉，百花谁庶几。可爱非可狎，不癯亦不肥。充然德之容，瑩矣仙之肌。芬芳不容挹，既远而有遗。洛阳妖艳品，红紫薄易萎。东篱败坏相，著枝黏如?。此花虽已落，泛泛看红衣。有房如栗玉，尚以金丝围。吟玩苦不足，赋予何其奇。因思爱莲说，稽首百世师。非汝溪不爱，非溪不汝宜。何人斯取斯，有道者似之。"}