{"id":"829794","title":"无题二十六首选十","dynasty":"清末近现代初","author":"夏曾佑","text":"南朝往事例如斯，感触笙歌不自知。西日欲斜花欲落，回肠荡气立多时。前年同作京华客，一散搏沙不可完。更忆汪梁江海上，暮云无际隔长安。潇潇夜雨掩重门，已有秋心到酒尊。听至荒鸡三唱后，浮云落絮本无根。潞河曙色拥烟岚，风露微侵宿酒酣。一样晓风残月地，无端回首望江南。更重恩怨归青史，一事清凉剃白头。愿约鸿蒙骑莽眇，再来华表看神州。艳喜逃禅已有年，深观宿命债应填。生能并世无他责，为托文章告后贤。水期世界太清凉，洪水茫茫下土方。巴别塔前一挥手，人天从此感参商。帝子采云归净土，麦加文石镇欧东。两家悬谶昭千祀，一样低头待六龙。六龙冉冉帝之旁，三统茫茫轨正长。板板昊天有元子，亭亭我主号文王。红黑棕黄次第新，梨花最晚饯残春。天涯不见归家路，愁煞山头法会人。"}