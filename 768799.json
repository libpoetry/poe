{"id":"768799","title":"金缕曲 盛夏题霍公山房","dynasty":"清","author":"吴敬梓","text":"何计鞭阴石。只当天、烛龙鞭火，愁心如炽。败屋閒云依破衲，松影北窗堆积。看茶鼎、风吹习习。荷叶三枚延法庆，宝光师、飞锡河娄国。我相在，竟谁识。山城梵宇巍然立。叹几时、青鸳白马，又生荆棘。假使泉明今尚在，莲社定须重入。便满眼、惟馀俗物。挥泪我来寻旧址，怅远公、头白今成雪。钟楼外，又斜日。"}