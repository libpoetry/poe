{"id":"808311","title":"汪生彦和出元人画二十幅分赋其五 其四 张苍治历图","dynasty":"清","author":"洪亮吉","text":"挈壶失官晦朔忙，闰位不复归明堂。专家历象弃灰烬，日角月齿凭荒唐。伊谁守官柱下史，兀兀不语悲张苍。缘知灭水复不久，早奉定历归兴王。披图黍米绘极细，如汇六历分低昂。百年星纪互得失，谭天口屈犹能张。扶风著书首《尧典》，禆昼益夜差五商。铜壶箭复减高密，迫促日驭无辉光。我从太初引之长，稍减阴历还归阳。谁推北辰定天纪，复需南正司总章。天人当日理本一，古几至德来洪荒。君官柱下得几载，闻见犹胜洛下黄。何人更论五德定，汉兴可以追轩皇。"}