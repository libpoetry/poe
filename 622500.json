{"id":"622500","title":"姚孟长学士睹余前诗谓诸同人曰读水山诏远客之语胜于北山移文感其言复有此作","dynasty":"明","author":"郭之奇","text":"仕宦多岐途，水山无定位。幽人肆其怀，水山不可避。此怀忽中易，水山安能媚。余亦干进者，安知达隐事。因思禹穴奇，适与淡衷值。先生味其言，欲向水山示。未获水山情，聊求读书意。此中大有佳，捷径毋相累。"}