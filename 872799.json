{"id":"872799","title":"代人上师垣生辰三首 其一","dynasty":"宋","author":"仲并","text":"玉带金鱼衮绣光，维垣一旦侍君王。垂绅庙堂调玉烛，能使天公时雨旸。畴昔干戈岁屡歉，于今万室盈仓箱。天心人意若相语，问公何以回穹苍。天恶人心二三德，公惟一德妙赞襄。夜半熟视璿霄象，紫微列宿相荧煌。甘露醴泉不足瑞，但欲岁岁占农祥。物阜人嬉了无事，斯民击壤君垂裳。时时公亦憩杰阁，万物欣欣春昼长。当时尹躬似今日，但欠昭回云汉章。"}