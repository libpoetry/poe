{"id":"843985","title":"月华贝勒招赏庭梅","dynasty":"清末民国初","author":"陈宝琛","text":"阅遍冰霜占断春，凤城从未有双身。不须勤举飞英白，满院幽香已醉人。亲手浇培二十年，对花犹及未华颠。天心地气须猜度，人事终持造化权。廿年零落几朱门？历劫臞仙合断魂。自是深根移不得，国花堂下了无痕。耐寒总抱向阳心，步障围春不在深。忏尽绮情就灰槁，却陪索笑一沉吟。"}