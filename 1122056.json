{"id":"1122056","title":"久雨","dynasty":"宋","author":"郑刚中","text":"山岚变浓云，地气泄冬热。急雨春风颠，十日声不绝。舍中流水入，墙外古沟咽。块然檐下雀，状若木鸡拙。我亦类禅定，痴坐万虑歇。厨兵忽相报，谓已糁藜蕨。随缘就一饱，再看柏香热。东君滋万宝，雨点无头数。穷巷一居深，编茅四檐注。风平江静流，山近云低度。州城杯斗小，没骭泥藏路。远望池塘绿，似是春生处。幽人本多睡，曲蘖仍相助。陶然醉复醒，邻鸡管朝暮。"}