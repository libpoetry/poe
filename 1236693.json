{"id":"1236693","title":"思亲有感二首","dynasty":"元","author":"耶律楚材","text":"游子栖迟久不归，积年温清阙慈闱。囊中昆仲亲书帖，箧内萱堂手制衣。黄犬不来愁耿耿，白云空望思依依。欲凭鳞羽传安信，绿水西流雁北飞。伶仃万里度西陲，壮岁星星两鬓丝。白雁来时思北阙，黄花开日忆东篱。可怜游子投营晚，正是孀亲倚户时。异域风光恰如故，一消魂处一篇诗。"}