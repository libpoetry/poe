{"id":"707984","title":"惜馀春慢 其二 燕九忆长安旧游，用周美成韵","dynasty":"明末清初","author":"梁清标","text":"灯夕才过，芳原九日，仙阙白云遮断。帘青酤客，草绿王孙，迤逦暖风轻扇。驰骤侠少青骢，玉勒金羁，雕弧长箭。走珠軿隐隐，水边红袖，笑声来远。犹记忆、朋辈开樽，桥西清眺，沾醉春衣痕染。习池倒载，兰若停骖，人事倏然多变。悬想旗亭旧游，一样韶光，柳娇莺倩。怅离群、数载极目，苍山几点。"}