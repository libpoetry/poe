{"id":"699522","title":"舟中风雪迟苏潜夫游玉泉不至和客韵","dynasty":"明","author":"袁宏道","text":"立尽寒枝影，佳人窅不来。掀帷抛断梦，拨箸写残灰。南郭频愁籁，东林每忆雷。树髡啼獝狖，云冻失丘魁。江潝奔澜叠，山流腻绿颓。精灵凭化骨，神力假于䰄。一扫狂霾去，千峰万岭梅。积阴负故腊，莽莽压天来。白马酸冰渡，苍猊死冻灰。祝晴频梦大，诅雨孰鞭雷。拨闷凭毛氏，浇寒命草魁。垂头花拥肿，裹絮衲隳颓。看帖遮愁眼，嘘天鼓怒䰄。青娥隔带水，负我一窗梅。"}