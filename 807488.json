{"id":"807488","title":"念奴娇  送钱础日归锡山同云臣和曹顾庵韵","dynasty":"清","author":"陈维崧","text":"怜吾与汝，只年将五十，尚然栖逸。槊上功名难办取，且自弄他文笔。借面吊丧，送人作郡，岁岁饥驱出。傍人大笑，嵇康身懒多虱。回忆旧日酒徒，凋零略尽，愁杀松楸密。恰似枝头花欲谢，祇剩十分之一。归听莺声，好携芒屩，野服须遮膝。九龙山下，仙粮何限芝术。"}