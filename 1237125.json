{"id":"1237125","title":"上京杂咏十首","dynasty":"元","author":"袁桷","text":"云护中街日，风开北户天。千沟凝白雪，万灶起青烟。午溽曾持扇，朝寒却衣绵。松林空有界，剪伐不知年。土屋层层绿，沙坡簇簇黄。马鸣知雹急，雁过识天凉。墨菊清秋色，金莲细雨香。内园通阆苑，千树压群芳。天阙虚无里，城低纳远山。白榆迷雁塞，青草补龙湾。市簇家家近，官清日日閒。重游深问俗，渐恨鬓毛斑。旧岁寒冬恶，霏霏土雨迷。门荒悬马革，草净绝牛蹄。列帐烟光惨，空营月色低。县官捐粟帛，岁晚得扶携。上国饶为客，天凉眼倍青。白鱼沙际网，黄鼠草间翎。芍药围红斗，摩姑缀玉钉。渐知尘骨换，振佩接青冥。天锡清凉国，晴霞绽雪峰。月低疑堕兔，云近得攀龙。宝鉴颁水彻，筠笼赐果封。白头貂帽客，为我话深冬。驼鼓村村应，传更趣进程。草肥凉露白，树薄晓风清。帐殿横金屋，毡房簇锦城。属车流水度，细点侍臣名。伏日琼林宴，名王总内朝。帽尖花压翠，衣角锦围貂。炙熟牛酥芼，醅深马乳浇。《柘枝》旋舞急，宛转称纤腰。市狭难驰马，泥深易没车。冻蝇争日聚，新燕掠风斜。晚汲喧沙井，晨炊断木槎。闾阎通茗酪，俗简未全奢。长夏崇真馆，疏帘洒静便。支颐推万古，止息契重玄。月窟窗如雪，天瓢酒似泉。主人怜老客，下榻不曾悬。"}