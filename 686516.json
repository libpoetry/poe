{"id":"686516","title":"宿郭乡丈书轩","dynasty":"明","author":"石宝","text":"三回得上寿萱堂，醉卧当年坦腹床。枸杞通灵篱畔药，龙涎拂面坐中香。主人爱客谁弹剑，贱子悲歌亦绕梁。岐路明朝又离别，云霄万里意徒长。明月清风绕画堂，独留诗客卧高床。庭前草色愁仍碧，帐里梅花梦亦香。绝代佳人在空谷，暮天游子感河梁。夜来离思千千点，应比楼头刻漏长。灯火交辉照夜堂，淋漓醉墨倚绳床。新来词曲多宫体，旧日衣袍半御香。汲黯何曾忘入闼，枚生不是漫游梁。酒阑挥剑当筵舞，惭愧东君别意长。留连尊酒坐虚堂，萧索诗衾拥半床。台上落红寒烛烬，雨中残碧晚榴香。江波已没龙泉剑，海月空惊燕子梁。故旧飘零如昨日，百年真有几多长。"}