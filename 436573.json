{"id":"436573","title":"送刘子高宰新政二首","dynasty":"金末元初","author":"王寂","text":"吾髯得邑古河南，政事应须出笑谈。但喜时平由圣主，不忧县小选中男。子文已惯三无愠，叔夜休辞七不堪。想见细民多受赐，长官如水吏羞贪。怜君桂玉苦羁栖，强项逢人未肯低。病里更贫犹爱客，酒中有得不谋妻。长材无用虎为鼠，妙手岂论牛与鸡。考课会应书上上，促归行看紫封泥。"}