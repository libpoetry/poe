{"id":"779057","title":"贺新郎 十月几望，顺德署中，与诸公醉后看月，时余自七夕后往句曲，至此凡四阅月矣","dynasty":"清","author":"黄永","text":"今夕斯何夕。又一度、月当三五，团圞时节。短发飘萧清影下，添郤露凄风切。还自笑、轻衫蝉翼。多少炎凉都历尽，旧腰身、炼作冰霜骨。何用补、貂裘黑。欢然相见怜相别。漫指点、银瓶索酒，臣能一石。太守清狂应不改，豪兴吾徒犹昔。休只把、唾壶敲缺。醉跨瘦驴何处去，盍归乎、浪舞冯欢铁。且再看，沧江雪。"}