{"id":"1133471","title":"赠溧水杨老","dynasty":"宋末元初","author":"仇远","text":"浙间笔工麻粟多，精艺惟数冯应科。吴升姚恺已难得，陆震杨鼎肩相摩。我游金渊饭不足，破砚生苔尘满目。毛锥自笑不中书，白发纷纷老而秃。中山博士子墨卿，贻书荐至杨茂林。里儒大半习刀笔，耳闻竽瑟谁知音。善刀而藏归勿出，博士校书行有日。定当致汝数百枚，东坡有云北方无此笔。"}