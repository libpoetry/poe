{"id":"722110","title":"望罗浮","dynasty":"明末清初","author":"屈大均","text":"大小麻姑雨过时，白云开处见春姿。芙蓉影满三千镜，紫翠光生四百眉。瀑布东西金灭没，石楼高下玉参差。当年坐卧青霞石，乱长苔花不可知。东樵南望即南樵，苍翠相连似不遥。乱著峰眉深浅色，争飞瀑布短长条。曾从玉女窥明镜，亦上麻姑弄紫箫。多谢白云情太甚，飞来一片屡相要。"}