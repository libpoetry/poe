{"id":"528846","title":"雨中汎舟闻座客琵琶","dynasty":"明","author":"陆深","text":"兰舟急雨横银塘，水芳沙鸟滋暮凉。烟云弥望接蜃气，楼阁失地含龙光。于时披襟坐盘薄，爱听潇淅鸣舷艎。座中有客偏好事，独把琵琶临醉乡。一拢一撚有古意，欲弹未弹先断肠。四弦嘈嘈乍入手，似与风雨随低昂。曾传青衫泣司马，岂是紫塞啼王嫱。孤臣忠愤重离别，壮士感激多慨慷。鹍弦铁拨世希有，此曲杳眇尤难当。谁裁无价紫桫椤，乃有双盘金凤凰。我生两耳才具足，妙解那得如中郎。老怀政尔苦冰炭，试遣陶写凭消详。须臾返棹更东下，云物一空江水长。"}