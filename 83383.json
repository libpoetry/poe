{"id":"83383","title":"夜卧久不得寐复披衣起呼灯作草书数纸乃复酣","dynasty":"宋代","author":"陆游","text":"才下多厄穷，地偏罕人客。半生走四海，竟无第一策。暮年忽大悟，惟有紧闭门，朝作一池墨，弄笔招羁魂。初若奔騄骥，忽如掣蛟鲸，鬼神森出没，雷雨更晦明。飞扬兴已极，投笔径就床，酣酣一枕睡，不觉幽梦长。手携避秦人，行上腰带?，下视河流黄，仰看天宇青。大呼自惊觉，夜半灯欲死，茆檐雨点滴，身乃在万里。挑灯影突兀，顾问汝是谁。留侯虽强食，轻举亦何疑？"}