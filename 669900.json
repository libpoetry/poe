{"id":"669900","title":"青骢白马","dynasty":"明","author":"李攀龙","text":"青骢踯躅八尺强，黄金络头丝作缰。可怜白马如人长，着地徘徊自生光。青骢白马冶游郎，劳君下都看三阳。可怜白马逐青骢，石桥柏梁五湖东。青骢白马六萌车，可怜今夜宿谁家。借问窈窕西曲娘，白马青骢去无常。借问窈窕西曲女，石城莫愁凭寄语。齐唱可怜泪沾裳，可怜三声忘故乡。"}