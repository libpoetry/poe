{"id":"1111176","title":"酬沈仲归","dynasty":"宋","author":"许及之","text":"曾倚平山望远峰，桥过真主昔回龙。词翻十事温卿阅，句敌三都蜀岭筇。置驿家风罗四面，挥毫帅守角千钟。来归肯作萧閒伴，一诵新篇一起容。田家渴雨望云峰，掣电驱雷起蛰龙。喜极三农俱合爪，争扶百拜各抛筇。先生不用愁经笥，老子惟须办饮钟。换韵题诗应有句，何人起舞为予容。"}