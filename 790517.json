{"id":"790517","title":"题秋水先生遗照","dynasty":"清","author":"夏炜如","text":"秋水名将孙，风雅乃无比。忆我识面初，髧髦垂及耳。器宇颇高岸，骖驹角盈咫。稍长颇劬学，矻矻事砻砥。避俗遇敌雠，爱古在骨髓。哦诗岁成帙，泼墨日数纸。声名渐四播，生计欻中圮。人情为戚戚，君意顾尔尔。不畏业就凋，而恨技止此。行书盛晋代，禊帖备众美。誓必追其踪，千本写不巳。岂知甫逾年，与世异途轨。右军发奇妒，六丁下云里。学面许并生，换骨勿贳死。一笑掷鼠须，风飙肃然起。快抛肩上担，猛脱尘中屣。我心苦茅塞，紾昔紊脉理。结契忝纪群，抒怆绝铭诔。一朝展遗容，却立那忍视。唯当乞名流，鸿笔继麟史。铿鍧聚钧韶，簸扬始糠秕。"}