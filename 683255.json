{"id":"683255","title":"子相草堂夜话","dynasty":"明","author":"王世贞","text":"世途诚浩荡，吾党亦浮沉。见汝栖淮海，雄心自古今。偶成全豹隐，忽漫一龙吟。不有安期驾，云深可易寻。剪烛频相藉，邻鸡月又新。隔年唯一笑，回首竟何人。湖海神偏王，云霄梦未真。所嗟从此别，辛苦易沉沦。闻道青莲客，新乘五马车。亦知多忤世，无那转怜渠。长揖难官长，高吟恐簿书。因逢同病者，北望更踌蹰。"}