{"id":"156047","title":"次韵奉酬刑部王嘉叟侍郎书戏彩集后","dynasty":"宋代","author":"喻良能","text":"制作参易经，不用草玄准。眼空天壤间，谁得并捷敏。鸿文翻水就，未省苦吟吻。齐梁逮陈隋，众作付一哂。南国容本冶，西子发更鬒。混然真天成，宁复分域畛。飞上青云端，秋空击鹰隼。岂唯持荷橐，已复班玉笋。虽未究所长，要亦摅素蕴。大手秉纶綍，至音发簴簨。嗟予堕诗穷，政坐无铅粉。数奇只自怜，多忤谁汲引。有赋难逐贫，无诗不招隐。明公独深怜，不嫌边幅窘。谓虽敝帚如，或可充贡箘。恃此以无恐，枚皋穷久忍。傥复念菅蒯，庶免辱荆槿。"}