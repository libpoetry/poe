{"id":"789182","title":"满江红 其一 冬夜和《乌丝词》中《怅怅词》韵","dynasty":"清","author":"王策","text":"热血盈腔，合洒向、蛟宫雁漠。却因甚、销磨精气，单寻研削。噩梦于今真怕做，人身似此宁非恶。叹步兵、穷泪已无多，休轻落。思卖酱，空调芍。便挟弹，空驱雀。漫回头往事，都堪大噱。一饭谁怜韩信饿，九原不见田光作。倘山阿、有鬼寄书招，欣然诺。"}