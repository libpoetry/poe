{"id":"227313","title":"松门守风·彭蠡古来险","dynasty":"宋代","author":"余靖","text":"彭蠡古来险，汤汤贯侯卫。源长云共浮，望极天无际。传闻五月交，兹时一阴至。飓风生海隅，馀力千里曀。万竅争怒号，惊涛得狂势。涌恐楚山拔，声疑夏鼎沸。妖蜃吐浓烟，层台夸壮丽。奔雷鸣大车，连鼓声粗厉。岂诚阴阳争，长忧天地闭。孤舟一叶轻，飘如斿在缀。所以泝沿人，未尝贪既济。逆犹上坂丸，顺比飞鸿翅。直待浮云收，乾坤廓然霁。湖光百里平，波色连天翠。然后榜兰桡，以避蛟龙害。进退甘迟留，克保无祇悔。我愿修身者，体此操舟态。动静惟时几，畏慎存织芥。跬足虽平易，尽心防暧昧。长如履险时，终身不危殆。"}