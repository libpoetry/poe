{"id":"1229731","title":"铁拄杖","dynasty":"元","author":"陈赓","text":"闽王铁杖如楖栗，得自荒虚鬼神域。鞭笞蜑蛮今几年，雾翳云蒸老蛟黑。腹中有篁如细泉，牙节宛转声铿然。天生神物不虚弃，提携万里归坡仙。坡仙骑鲸凌紫烟，海仙一去今千年。人间俯仰成今古，纷纷长物何须数。洛阳铜驼卧荆棘，昭陵石马埋烟雨。百斛鼎，两钱锥，小大用舍俱儿嬉。商颜鹤发一筇竹，何似凌烟功臣玉具高支颐。黄阁得君真耐久，扶持四海经纶手。会须拄到昆崙巅，九点青烟看九有。铁耶杖耶吾不知，诚将道眼窥天机。一朝雷雨轰空陂，须防化作蛟龙飞。"}