{"id":"1128536","title":"曾梦良惠然见存出口字诗十有七篇偶摭所遗成三篇纪谢","dynasty":"宋","author":"葛胜仲","text":"未有归资可买山，一封程奏便求闲。睢睢去后容争席，碌碌羞来肯抱关。幻界已知都是梦，真心自要识无还。尊前衮衮听名理，坐遣穷愁一破颜。清明时节访溪山，消尽机心大智闲。元亮孤舟聊自棹，尚平家事不相关。叩门虽幸千金顾，恋德翻嗟半日还。并水幽亭同历览，应怜瓢饮政希颜。居然埋照向穷山，谁识龙媒伏帝闲。意气虽吞云梦泽，功名未羡玉门关。身常静退缘知止，心不倾邪畏好还。但恐搢绅公论在，招延行见觐威颜。"}