{"id":"936647","title":"桐江行","dynasty":"宋","author":"陆游","text":"我来桐江今几时，面骨峥嵘鬓如雪。怒嗔不复有端绪，谗谤何曾容辨说。十年山栖却火食，酿桂餐芝自芳洁。作官一饱仰红腐，坐对盘飧常呕噎。雪晴宿戒南山游，剩要赋咏临清流。将行复辍却退坐，台符吏牍令人愁。胸中崔嵬向谁吐，独立凭高时自语。文章当以气为主，无怪今人不如古。"}