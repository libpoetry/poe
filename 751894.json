{"id":"751894","title":"乙酉使黔与杨雪渔学使同年游甲秀楼扶风寺瞻阳明先生像赋诗志别 其四","dynasty":"清","author":"王仁堪","text":"清晨撤舆盖，对雨登山楼。危阑阛阓外，森爽凌高秋。便坐画图出，回漪风叶流。带郭千万家，茨屋犹牵舟。为忆全盛时，生烟城树稠。万方感一慨，蹀㩻黔中尤。振民首士气，何以纾烦忧。苍苍远色至，离思飞光遒。将子翘秀心，归慰云霞俦。"}