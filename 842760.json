{"id":"842760","title":"舟中忆爪哇之游杂述八首 其一","dynasty":"清末民国初","author":"陈宝琛","text":"观乡知道易，南来吾亦云。庶几结绳治，土番诚狉榛。即吾漳泉旅，流寓忘冬春。近者再三世，远或逮云昆。言服化异俗，发辫犹仅存。一朝横舍立，群岛书同文。庙祀奉至圣，天颜拜至尊。但祝国强盛，不必身被恩。传食愧及我，礼质情弥敦。四旬太卒卒，自疑游桃源。"}