{"id":"721777","title":"王观察招食嘉鱼率赋兼以为别","dynasty":"明末清初","author":"屈大均","text":"诗人歌式燕，最重是嘉鱼。罩汕欢多有，鲿鲨叹不如。宁期晋康水，亦似沔南渔。出穴当冬始，分君玉馔馀。南有谁知汝，来从大小湘。金盘频作鲙，玉箸尽含香。饮燕嗟难再，离忧正未央。何当临丙穴，更与使君尝。此度嘉鱼会，衔觞泪欲挥。鳟鲂留未得，蒲藻更何依。异日相思甚，休将尺素违。一双凭锦水，春饮乳泉肥。"}