{"id":"882708","title":"母氏生日阴晴晏温夜后虽小雨或作或止而帖然不风诸老人皆不须设火若前一夕则甚雨次夕则雨且风寒真若有相之者感愧有作","dynasty":"宋","author":"孙应时","text":"草草称觞寿我亲，每惭天意俯从人。连宵又似去年雨，淑景偏回此日春。富贵何如长得健，诗书元自不羞贫。秫田五亩犹堪酿，愿作尧天百岁民。"}