{"id":"1082014","title":"蟠龙山","dynasty":"宋","author":"罗?","text":"蟠龙山名何所因，为言山作蟠龙形。欲寻地志质诸古，适遇野老传于今。伟哉造化巧经始，斲以斧凿初无痕。四傍坦夷渺原隰，一径窈窕森松筠。回旋屈曲隐头角，蓊郁葱翠含精神。若蹲若踞玩清隐，不起不蛰司芳辰。遥空水面素澄澈，萦若珠颗尤鲜明。政当颔下不易夺，况复鳞逆谁敢撄。我疑此龙蟠亦久，一日得志当求伸。轰雷掣电掀碧汉，骧首曳尾凌青云。会从古穴起灵霓，用作霖雨苏苍生。岂惟厚泽沛寰宇，兼有馀润清边尘。乃知神物终变化，肯容玩肆甘沉沦。嗟予避寇偶居此，坐见牙璋争起兵。张皇旗帜亘长道，考击钟鼓辞严城。共期元恶心胆破，不待迎敌神魂惊。何知鼠辈怙同恶，相与蚕食徒经旬。倾囊竭箧极侈欲，戢戈橐矢寻归程。遂令强贼愈猖獗，绝流肆毒屈生灵。未闻改辙事更举，但得饮气潜悲辛。龙乎龙乎速奔逸，吾将与尔俱飞腾。直上天池最幽处，嘘风吸浪陪鹍鹏。"}