{"id":"492143","title":"赠定参政自南海抽分还省三十韵","dynasty":"明","author":"刘崧","text":"天堑山河壮，皇图日月开。鹓鳞登汉阙，玉帛上燕台。民赋中邦出，蛮艘海外来。货源恒混混，禁网自恢恢。粉署参元佐，金闺著彦才。江湖资保障，台阁挺奇瑰。凤诏优南徙，鹏风得远培。节分东广会，春动海南隈。厉瘴驱山雾，惊潮隐地雷。水光浮溟涬，宝气出蓬莱。机杼鲛绡结，楼台蜃气摧。鲸鲵谢唐突，雕鹗且徘徊。众水通洪汇，三山据绝垓。雪舻衔浩淼，云舸驾崔嵬。错落青鼍甲，弯环紫鳄腮。珊瑚红的皪，孔雀翠毰毸。花角裁犀定，明珠割蚌胎。荔浆翻翠杓，蔗沈冻螺杯。压轴龙香重，崇箱海错该。牙筹劳永夜，鞭算积微埃。市价曾无贰，宽征信有推。夷商歌岂弟，硐獠慕嬉孩。河汉张骞入，江淮刘晏回。几时淹去佩，及此送归桅。寥落山城暮，微茫水驿洄。野人瞻衮绣，中使拥鞍{革雋}。早应云间瑞，行膺日下催。赏褒增玉秩，迎劳锡琼醅。禹服终成赋，虞廷可阜财。明堂抡柱石，元鼎赖盐梅。"}