{"id":"1211488","title":"百禽歌","dynasty":"元","author":"萨都剌","text":"汉密将军开大府，门外纷纷客如雨。繁弦急管耳厌闻，要听山中百禽语。购求走马东海头，海头百禽声啾啾。疾飞苦走亦不免，能言有色贻身忧。将军纵使花作屋，不似山林有真乐。江南白苧细于丝，紫竹方笼作青幕。鸾凤在野麟在郊，太平将军胡不招。箫韶一奏百兽舞，玉帛万国皆来朝。嗟嗟百鸟何足录，日食将军太仓粟。色衰身死蝼蚁分，不补将军一脔肉。个中鹦鹉最能言，不说舆夫行路难。万山雨暗泥滑滑，不如归去声亦乾。行不得也哥哥，九关虎豹高嵯峨，行不得也哥哥。"}