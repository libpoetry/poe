{"id":"595838","title":"游云居寺","dynasty":"明","author":"李时行","text":"地偏开胜迹，俗远惬幽寻。路接三台近，山罗万象深。香台笼古树，碧涧绕危岑。草露当阶绿，萝烟覆径阴。天花寒拂座，法雨细沾襟。净界疑南岳，毫光俨道林。竹泉澄累劫，松石长禅心。云盖珠幡影，风飘玉磬音。物情翻爽豁，客思纵登临。浮世多消歇，空门无古今。三生如可学，于此合抽簪。"}