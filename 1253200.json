{"id":"1253200","title":"送汤君济赴广西宪幕","dynasty":"元末明初","author":"唐桂芳","text":"汤郎意气浩如霓，白马雕鞍新凿蹄。试吏早从公府荐，徵书亲自荐官题。江天露洗星辰湿，海岛风生瘴雨低。闻道纪纲多暇日，满庭榕叶鹧鸪啼。皓月如银老桂秋，明朝催动孝廉舟。江山迢递三千里，广海东西四十州。荔子输官供酒盏，槟榔留客当荼瓯。清心莫饮贪泉窟，霜压黄茅瘴已收。"}