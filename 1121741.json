{"id":"1121741","title":"送刘唐卿户曹擢第西归六首","dynasty":"宋","author":"范成大","text":"摩挲汉柱怆分襟，邂逅吴船喜盍簪。别久十年知几梦，情亲万里只初心。学道何关紫与青，发身聊假佛名经。归来解尽程书缚，千古文章似建瓴。槐黄灯火困豪英，此去书窗得此生。学力根深方蒂固，功名水到自渠成。中年亲友惜分离，况我身兼老病衰。馀景庶几犹及见，登瀛召客过门时。我识岷峨最上头，当年脚力与云浮。两山父老如相问，一席三椽正卧游。四海西州旧故多，烦君问讯各如何。心期本自无南北，万里天波一月波。"}