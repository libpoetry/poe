{"id":"1229391","title":"云屯山","dynasty":"元","author":"丘处机","text":"云屯山，云冥冥，天风动摇飞雨零。神奇幻怪不可测，千变万化无常形。云收雨霁杳无迹，但见群山罗翠屏。山高谷深复何有，白石磊磊松烟青。春风浩荡满山谷，直上似欲超天庭。心虚目极淡天阔，俯视漠漠环沧溟。昔居庵地走三郡，今为洞天朝万灵。虚空旧基作新观，万世不朽传佳名。"}