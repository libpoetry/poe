{"id":"531369","title":"长江万里图","dynasty":"明","author":"杨慎","text":"五才坎德迥灵长，万里岷山始滥觞。流汉天回经滟滪，盘涡谷转下柴桑。杨澜左蠡曾潭府，大壑归虚广莫乡。天遣阳侯分淼淼，帝咨神禹画茫茫。岑青翠观鲛人馆，水碧金膏龙伯堂。景浴阳乌朝旭早，燄然阴火夜霞光。烟寒星散三洲树，风致云飞百尺樯。鹤子凫雏喧澍雨，纹螺锦蚌映翔阳。笼筒津鼓惊浮客，欸乃渔歌属赧郎。泗磬石钟锵岛屿，轻涟频彩媚沧浪。投鞭堪笑苻坚策，静练难赓谢眺章。彩鹢退飞休借问，白鸥浩荡信徜徉。"}