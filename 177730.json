{"id":"177730","title":"对雪示嘉佑","dynasty":"宋代","author":"王禹偁","text":"去年看雪在商州，使君命我山寺头。峰峦草树六百里，饥鼯冻鸟声啾啾。山城穷陋无妓乐，何以销得骚人愁。抱瓶自泻不待劝，乘兴一引连十瓯。晚归上马颇自适，狂吟醉舞夜不休。今年看雪在帝里，瑶台琼树佳气浮。朝回揽辔聊四望，移下五城十二楼。樽中有酒翻不饮，郁郁不快非怨尤。吾儿娇騃未晓事，问我胡不私献酬。困令把笔写我意，为渠吟作雪中讴。昔为副使不理事，待罪且免忧人忧。今为谏官非冗长，拾遗三馆俸入优。秋来连澍百日雨，禾黍漂溺多不收。如含行潦占南亩，农夫失望无来麰。尔看门外饥饿者，往往殭殕填渠沟。峨冠旅进又旅退，曾无一事裨皇猷。俸钱一月数家赋，朝衣一袭几人裘。安边不学赵充国，富民不作田千秋。胡为碌碌事文笔，歌时颂圣如俳优。一家衣食仰在我，纵得饱暖如狗偷。况我眼昏头渐白，安能隐几勤校雠。何时提汝归田去，卖马可易数只牛。深耕浅种苟自给，藜羹豆粥充饥喉。黍畦锄理学元亮，瓜田浇灌师秦侯。素餐免作疲人蠹，开卷免对古人羞。未行此志吾戚戚，对酒不饮抑有由。斯言不敢向人道，语尔小子为贻谋。"}