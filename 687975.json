{"id":"687975","title":"送王固山裕公入觐","dynasty":"明","author":"成鹫","text":"曾参羽卫领貔貅，重珥金貂觐冕旒。禹甸山河看带砺，汉台人物羡箕裘。拥书南面千秋业，倚剑长天万里侯。将相有才仙有骨，未须还问赤松游。秋江风便锦帆开，怅别何堪鼓吹催。翘首五云天际远，行看八座日边回。临轩问俗将诗献，上苑移花奉诏栽。应笑林间老樗枥，重门深锁长莓苔。园林结构几经春，一度花开一度新。领取风云归帝室，许分松石与山人。宦情多半依封树，秋思无端在鲙莼。节钺重来知有约，暂留烟雨候车尘。"}