{"id":"571034","title":"石洲歌","dynasty":"明","author":"符锡","text":"圣明济济誇多士，大藩官寮亦仪度。唴君况是英妙人，风尘摆脱沧洲趣。渝水西来匝凤池，屏障前开孤璧奇。得地城南还世居，石洲小筑偏相宜。茅堂掩映隔江水，虎瞰潆洄才数里。凉月纷纷下碧溪，薰风细细牵芳藟。擘开烟雾棹舟入，坐爱石潭鱼可数。稚子忘耕南垄云，老翁冥钓西岩雨。石洲信美胡弗居，眷顾不足意有馀。我醉试为歌石洲，疏夫却恐画不如。莫笑疏夫画不如，自报国恩将柰渠。明月清风恣往来，青山白云随卷舒。"}