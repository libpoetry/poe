{"id":"786496","title":"有同姓黉士，率先断发洋装者；以其画兰册来徵题，姑为赋此","dynasty":"清","author":"洪繻","text":"兰蕙失移根，一朝化茅茹。人生世变多，当门谁与处！草泽有沦胥，芳馨九畹贮。澧源、湘水间，斯人千古许。画兰知此意，古香浮素楮。湘君降九嶷，目成兮心与。形神一以违，申申女媭语。不待灵均来，臭味先龃龉。所愿同根人，深求空谷侣。似兰勿似茅，吾将施缟纻！"}