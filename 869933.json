{"id":"869933","title":"子厚先生哀辞","dynasty":"宋","author":"司马光","text":"先生负材气，弱冠游穷边。麻衣揖钜公，决策期万全。谓言叛羌背，坐可执而鞭。意趣小参差，万金莫留连。中年更折节，六籍事精研。羲农讫周孔，上下皆贯穿。造次循绳墨，儒行无少愆。师道久废阕，模范几无传。先生力振起，不绝尚联绵。教人学虽博，要以礼为先。庶几百世后，复睹三王前。释老比尤炽，群伦将荡然。先生论性命，指示令知天。声光动京师，名卿争荐延。寘之石渠阁，岂徒修简编。丞相正自用，立有荣枯权。先生不可屈，去之归卧坚。孤嫠聚满室，糊口耕无田。欣欣茹藜藿，皆不思肥鲜。近因诏书起，寻取病告旋。旧庐不能到，丹旐风翩翩。人生会归尽，但问愚与贤。借令阳虎寿，讵足骄颜渊。况于朱紫贵，飘忽如云烟。岂若有清名，高出太白巅。门人俱绖带，雪涕会松阡。厚终信为美，继志仍须专。读经守旧学，勿为利禄迁。好礼效古人，勿为时俗牵。修内勿修外，执中勿执偏。当令洙泗风，郁郁满秦川。先生傥有知，无憾归重泉。"}