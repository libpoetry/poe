{"id":"731097","title":"升平嘉宴同群臣赋诗用柏梁体","dynasty":"清","author":"玄烨","text":"丽日和风被万方。卿云烂熳弥紫阊。一堂喜起歌明良。止戈化洽民物昌。蓼萧燕誉圣恩长。天心昭格时雨旸。丰亨有兆祝千箱。礼乐文章仰圣皇。庙谟指授靖八荒。春回丹诏罢桁杨。河清海晏禹绩彰。百度胥饬纲纪张。千官济济盈岩廊。天工无旷勤赞襄。有年歌协臣所望。共期红朽答殊常。转漕亿万充天仓。邦礼叨赞惭趋跄。职司寅清佐垂裳。天河洗甲通蛮乡。皇威四畅咸来王。祗承钦恤和气翔。刑措不用民寿康。八材庀化师殳斨。右平左墄开明堂。仰窥神策驱天狼。膏以大泽人胥庆。帝庸作歌追虞唐。身依云汉赓天章。恪秉训厉敦羔羊。奉宣仁风之吴疆。九阍詄荡瞻龙光。斗杓高掩贯索芒。图列养正亲羹墙。黄钟大镛谐祯祥。郊衢击壤欢丰穰。大官珍膳罗酒浆。调闲六御腾康庄。忝预风纪凛清霜。出入玉佩声锵锵。纳言惟允尚职详。褒忠励节感赐觞。圜扉阒寂春草芳。拜手好生颂禹汤。前星令望钦颙卬。终始念典用斯臧。言模行范煇缥缃。猗欤至德日就将。叨尘侍从恩莫量。靖共夙夜无怠遑。梧桐生矣于高冈。紬书东观翰墨香。三德六行为士坊。宫官备位滋悚惶。六经义叶如笙簧。奎文焕若森琳琅。朝朝橐笔侍御床。纪载圣治金匮藏。频年宣室虚对扬。宸篇掞藻烛昊苍。承华毓德成圭璋。青宫琪树栖鸾凰。金舆导从骖云骧。罘罳流影耀璧珰。仁波溟渤同濊汪。鸾旂乘春零露瀼。爰赓天保矢勿忘。八表同轨来梯航。云门磬管声喤喤。泰交天阙开春阳。惟睿作圣金玉相。珥笔何幸日月傍。瑞逾宝鼎兼芝房。尧樽夜醉星低昂。在廷悦豫和宫商。滥典乐正董上庠。治登三五休声飏。睿谟典诰同洋洋。记神圣功臣职当。琅函瑶版书焜煌。石渠高议芟秕糠。日侍清禁研铅黄。愿言直节谨自防。帝心勤民重农桑。具举细目恢宏纲。诞敷文德四国匡。嘉禾既殖锄莠稂。屈轶朱草纷两厢。封章问夜检皂囊。拟将劲操坚苍筤。朝无阙事联班行。千门燎火宵未央。升平高宴迈柏梁。"}