{"id":"687446","title":"和桂翁雪夜中三首","dynasty":"明","author":"孙承恩","text":"六出飞来扑绣鞍，凌兢马足傍危栏。望中银海微茫远，画里琼楼屃屃寒。万象无声浮灏气，百神有敕护灵坛。燮调元老多休暇，时赋阳春与众看。瑞雪光中据马鞍，银桥徐度历斜栏。即看玉宇生虚白，似坐冰壶彻夜寒。瑶烛烟分三宝界，琼花綵积万灵坛。蓬莱天上身难到，错拟明朝得遍看。玄冥作雪来蓬苑，立马宵分傍石栏。银色界中生阒寂，玉清境里肃高寒。即多瑞霭浮金殿，似听仙韶度石坛。不是元臣身密迩，天家风景许谁看。"}