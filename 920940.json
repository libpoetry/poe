{"id":"920940","title":"闻公择过云龙张山人，辄往从之，公择有诗，戏用其韵","dynasty":"宋","author":"苏轼","text":"我生固多忧，肉食尝苦墨。轩然就一笑，犹得好饮力。闻君过云龙，对酒两静默。急携清歌女，出郭及未昃。一欢难力致，邂逅有胜特。喧蜂集晚花，乱雀啅丛棘。山人乐此耳，寂寞谁侍侧。何当求好人，聊使治要襋。使君自孤偾，此理谁相值。不如学养生，一气服千息。"}