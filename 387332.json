{"id":"387332","title":"二郎神·用徐干臣韵赠子珍","dynasty":"清代","author":"樊增祥","text":"半钩淡月，又照见、玉阶人影。记楚佩轻捐，吴笺遥递，天际芳音伫冷。钿晕罗衫如烟薄，怎禁得、相如秋病。除燕子再来，娇棠全放，始堪临镜。寻省。当时别酒，兰襟犹凝。甚叶上题诗，花间擪笛，离梦从头唤醒。妻镜新书，哥瓷淡荈，消领晚春光景。又却是，深夜帘栊下了，睡凫烟静。"}