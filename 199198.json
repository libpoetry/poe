{"id":"199198","title":"读书·吾性虽嗜学","dynasty":"宋代","author":"曾巩","text":"吾性虽嗜学，年少不自强。所至未及门，安能望其堂。荏苒岁云几，家事已独当。经营食众口，四方走遑遑。一身如飞云，遇风任飘扬。山川浩无涯，险怪靡不尝。落日号虎豹，吾未停车箱。波涛动蛟龙，吾方进舟航。所勤半天下，所济一毫芒。最自忆往岁，病躯久羸尫。呻吟千里外，苍黄值亲丧。母弟各在无，讣归恐惊惶。凶祸甘独任，危形载孤艎。崎岖护旅榇，缅邈投故乡。至今惊未定，生还乃非常。忧虑心胆耗，驰驱筋力伤。况已近衰境，而常犯风霜。驱之久如此，负疴固宜长。朝晡暂一饱，百回步空廊。未免废坐卧，其能视缣缃。新知固云少，旧学亦已忘。百家异旨趣，六经富文章。其言既卓阔，其义固荒茫。古人至白首，搜穷败肝肠。仅名通一艺，著书欲煌煌。瑕疵自掩覆，后世更昭彰。世久无孔子，指画随其方。后生以中才，胸臆妄度量。彼专犹未达，吾慵复何望。端忧类童稚，习书倒偏傍。况令议文物，规摹讵能详。轮辕孰挠直，冠盖孰纁黄。珪璋国之器，孰杀孰锋铓。问十九未谕，其一犹面墙。几微言性命，萌兆审兴亡。兹尤觉浩浩，吾讵免伥伥。因思幸尚壮，曷不自激昂。前谋信已拙，来效庶云臧。渐有田数亩，春秋可耕桑。休问就医药，疾病可消禳。性本反澄澈，清田去榛荒。长编倚修架，大轴解深囊。收功畏奔景，窥星起幽房。虚窗达深暝，明膏续飞光。搜穷力虽惫，磨励志须偿。譬如勤种艺，无忧匮囷仓。又如导涓涓，宁难致汤汤。昔废渐开辟，新输日收藏。经营但亹亹，积累自穰穰。既多又须择，储精弃其糠。一正以孔孟，其挥乃韩庄。宾朋顾空馆，议论据方床。试为出其有，始如宫应商。纷纭遇叩击，律吕乃交相。须臾极万变，开阖争阴阳。南山对尘案，相摩露青苍。百鸟听徘徊，忽如来凤凰。乃知千载后，坐可见虞唐。施行虽未果，贮蓄岂非良。何殊厩中马，纵齕草满场。形骸苟充实，气力易腾骧。此求苦未晚，此志在坚刚。"}