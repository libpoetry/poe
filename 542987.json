{"id":"542987","title":"燕歌行","dynasty":"明","author":"胡应麟","text":"严霜萧萧白露漙。三星在房月在天。空闺思妇愁城南。起看北斗何阑干。楼头旅雁鸣飞翰。口衔尺书下云端。同心为结缄瑶函。下有相忆上加餐。何以寄情双玉环。念欲报之青琅玕。山高水长浩漫漫。我欲从之途路难。罗帷倚灯曙不眠。秋风飒飒吹重关。安得送我置汝前。"}