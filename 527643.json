{"id":"527643","title":"五马行","dynasty":"明","author":"何景明","text":"使君五马来月氐，方瞳夹镜光离离。长身峻耳高七尺，锦云窣地王花赤。杏鞯蹙镫只盘龙，文羁翠刻金玲珑。青丝游缰绾不住，铁色蹄翻锦苔地。天闲沙苑贮几时，一朝分赐使君骑。使君行春常露冕，组鞚张油下山县。朱文露网动轻车，四野人家望通幰。去年来时楚江秋，长鞭驰过黄鹤楼。楚城骏马千万匹，解鞍坐视不敢俦。今年朝天入五凤，红缨宝玦连钱重。晓随鸾声撼玉珂，九陌风微尘不动。天子命下巡吾州，辉光重整金络头。吁嗟吾州本狭促，迮径宁当千里足。行行前驾肃且闲，郡人遥望只旌竿。驰道父老应开颜，区区狐豕谁敢前。桑条吐叶青郁郁，满路春尘绕车毂。使君不惜驱驰劳，无令暴吏登民屋。出门一送五马行，我马踟蹰皆不鸣。相逢同是他乡客，惆怅城边暮春别。山亭草色细雨时，野馆梨花寒食节。夕阳微微邺城树，寒烟漠漠淮川月。愿言努力策霜蹄，千金重有登台期。"}