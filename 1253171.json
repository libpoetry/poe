{"id":"1253171","title":"效唐近体二首奉贽云门张布政","dynasty":"元末明初","author":"陈雷","text":"湖山佳丽有馀晖，台辅星明近紫微。月转桐阴书帙静，幕深花影吏人稀。九重浩荡恩尤渥，万里扶摇志不违。无计干时空潦倒，却令山鸟怪儒衣。异乡身世寄飘零，毕娶犹惭向子平。云外青山他自好，雨中苍葑若为耕。盐车困骥思刍秣，涸辙穷鳞待水生。重觅西湖旧游路，舞堤杨柳不胜情。"}