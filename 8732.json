{"id":"8732","title":"秋日寄题郑监湖上亭三首","dynasty":"唐代","author":"杜甫","text":"碧草逢春意，沅湘万里秋。池要山简马，月净庾公楼。磨灭余篇翰，平生一钓舟。高唐寒浪减，仿佛识昭丘。新作湖边宅，远闻宾客过。自须开竹径，谁道避云萝。官序潘生拙，才名贾傅多。舍舟应转地，邻接意如何。暂阻蓬莱阁，终为江海人。挥金应物理，拖玉岂吾身。羹煮秋莼滑，杯迎露菊新。赋诗分气象，佳句莫频频。"}