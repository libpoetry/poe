{"id":"662227","title":"燕歌行次静夫都宪韵","dynasty":"明","author":"石宝","text":"东风吹古丘，客泪垂清潸。燕豪冻欲死，剑指无闾山。弯弓夜猎黄草湾，层冈上接飞猱攀。锦韬银甲四十万，往往驰骤呼泜间。秦人远交众不悟，鲁犹姑息齐何顽。千金致士一语走，何怪白日开函关。报燕书成事已去，拒秦璧返谋何悭。英雄忽随易水逝，境地岂复长城闲。至今国士犹感慨，似有剑气藏蓬菅。时清兵甲弃不用，世上耆叟多清閒。鹖冠者谁双鬓斑，高歌欲挽馀风还。先王治日未忘乱，夜拭龙泉照酒颜。"}