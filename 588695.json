{"id":"588695","title":"立春日世祏祠祭后小憩蓝县丞来谓蔡察院疏予道学已而邸报至有礼乐接乎周孔道学绍乎朱程诚为圣代真儒等语非予所敢当也赋此以自笑","dynasty":"明","author":"黄佐","text":"春祠燕息竹亭东，生态相随趣不穷。草色远连丹壑外，花光微入翠帘中。一声到枕闻皋鹤，千里传书见塞鸿。浅浅野塘供钓艇，源源新水受和风。"}