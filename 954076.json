{"id":"954076","title":"和刘原父澄心纸","dynasty":"宋","author":"欧阳修","text":"君不见曼卿子美真奇才，久已零落埋黄埃。子美生穷死愈贵，残章断藁如琼瑰。曼卿醉题红粉壁，壁粉已剥昏烟煤。河倾昆崙势曲折，雪压太华高崔嵬。自从二子相继没，山川气象皆低摧。君家虽有澄心纸，有敢下笔知谁哉。宣州诗翁饿欲死，黄鹄折翼鸣声哀。有时得饱好言语，似听高唱倾金罍。二子虽死此翁在，老手尚能工剪裁。奈何不寄反示我，如弃正论求俳诙。嗟我今衰不复昔，空能把卷阖且开。百年干戈流战血，一国歌舞今荒台。当时百物尽精好，往往遗弃沦蒿莱。君从何处得此纸，纯坚瑩腻卷百枚。官曹职事喜闲暇，台阁唱和相追陪。文章自古世不乏，间出安知无后来。"}