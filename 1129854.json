{"id":"1129854","title":"颂古六首","dynasty":"宋","author":"释崇岳","text":"地狱天堂，八字打开，谁知无去亦无来。若言已得三禅乐，未免将身自活埋。一口吸尽西江水，庞老不曾明自己。烂醉如泥胆似天，巩县茶瓶三只嘴。机轮元不挂丝头，会有金鳞上直钩。蓦口一桡犹未彻，踏反船子有来由。狗子佛性无，门上钉桃符。千邪俱不入，百怪尽消除。大机圆应，大用直截。雪峰云门，只得一橛。毕竟如何，不说不说。家家尽看野狐儿，铁笛横拈撩乱吹。吹罢不知何处去，夕阳已挂柳梢西。"}