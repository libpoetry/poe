{"id":"642334","title":"题硖川佳胜图","dynasty":"明","author":"胡奎","text":"昔有紫薇郎，登眺东西山。持节去不返，名留天地间。我尝览陈迹，行寻顾况宅。峨峨读书台，苍烟锁荆棘。仙翁葛稚川，丹井尚依然。井畔长松树，不闻啼杜鹃。鸡鸣海波赤，东望榑桑日。六寺发鲸音，长林起萧瑟。俱胝天竺来，一喝洞门开。凿厓閟灵迹，老石封莓苔。回看山下路，超然起黄雾。憧憧往来人，日中自旁午。关西供奉孙，两峰青到门。微风生绮席，明月落清尊。乘閒来访我，中流浮一舸。手持三尺图，恍如山中坐。"}