{"id":"116174","title":"予官竟陵时李文举尝以事至郡同游西禅刹陆子","dynasty":"宋代","author":"张耒","text":"此生放荡随群动，一觉竟陵潇洒梦。江山唤我此中来，却愁风月无人共。李侯年少能思我，朅来两桨归潮送。不辞薄酒与君饮，坐觉西山夕烟重。西禅旧游已陈迹，壁间陆子尘生供。石栏古井谁知味，只有松风自成弄。爱君为吏无俗韵，快诵离骚饮仍痛。不嫌寂寞过我来，古县年丰少争讼。"}