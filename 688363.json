{"id":"688363","title":"写怀次岳丈蒋先生集句韵二首","dynasty":"明","author":"江源","text":"探尽囊中换赋金，弊裘已畏早霜侵。风烟并起思乡念，霄汉常悬捧日心。官舍已空秋草绿，空斋长掩暮云深。甘泉未厌杨雄赋，会待吹嘘定至音。忍分书剑各天涯，目断楼船日又斜。万里江山劳梦寐，十年缟素飒风沙。新词未上鸳鸯扇，远信闲封豆蔻花。壮志未消知己在，莫嫌白发负年华。"}