{"id":"835546","title":"貂裘换酒 写愤，步冰持原韵","dynasty":"清末民国初","author":"潘榕","text":"世事为然否。向青天、几番欲问，扪心搔首。可笑螳螂蝉未捕，黄雀来居其后。莫鄙那、绳枢瓮牖。安命固穷行素位，不随他、狗苟供奔走。相比较，孰妍丑。折腰恰似三眠柳。惯人前、谈忠说信，称朋道友。背面阴谋迎面谄，真算论交肉酒。满腔里、牢骚僝僽。碎罢瑶琴磨罢剑，醉昏昏、乱击狂歌缶。如此愤，是谁有。"}