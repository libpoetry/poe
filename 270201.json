{"id":"270201","title":"乙酉春三月独游巫峰后舟有扶柩侍祖言归者","dynasty":"现代","author":"吴之英","text":"游人尽道巫峡崄，年年岁岁有来舟。但见来游不见归，啼猿空为游人悲。蜀国于今已瘠土，官商犹自说天府。舻舳千里阏夔门，赵王公子楚王孙。穿矿采珠棼跟趾，山灵不渌江神死。窃得卓财又窃女，婵媛久滞豪华旅。近肉远丝酣舞筵，襄王一梦三千年。明月乡心归何处，莺花屡新裘马故。纵馀资斧足缠腰，膏火相煎利倚刀。何况宦情茧纸隔，市死半是千金客。漆榆宛保奸侠民，更兼椎埋有荐绅。可怜琴鹤枉相待，升屋遥复若闻悔。君今扶榇返苫庐，祖孙为命甘粗蔬。高唐云雨应排候，布帆安稳渡重岫。我愧家传朝歌笔，择言赠远诒女后。白发从此老园亭，莫向西风说锦城。试问旅魂归骨处，蜀山何似故山青。"}