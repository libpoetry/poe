{"id":"419903","title":"百字令 其二 桂未谷杨文宪公画像","dynasty":"近现代","author":"邓潜","text":"桂湖一曲，拜先生遗像，森森修竹。绢素如林瞻墨妙，又荐寒泉秋菊。月殿名高，天门力撼，支手龙鳞触。簪花拥妓，老颠聊寓歌哭。当日聚讼盈廷，谁翻濮案，青史平心读。蛮徼弓衣争织句，夺尽点苍山绿。金马魂归，金鸡梦断，臣醉金难赎。鸥波图仿，黄夫人貌同幅。"}