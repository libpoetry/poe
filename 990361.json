{"id":"990361","title":"次韵赵使君师夏谒白鹿游栖贤长句","dynasty":"宋","author":"曹彦约","text":"三峡移名涧响空，中著一桥如饮虹。旁连溅瀑龙所宫，谓佛有力真冥濛。非造物意无禹功，一线偶达成巨谼。可怪一律人聩聋，助桀唱和更撞舂。或者误信晨暮钟，万有一幸相际逢。吾儒自有名教踪，壁立万古涧底松。异端琐细秋后蛩，一物不格皆妄庸。谁知健者此山中，朴实可乱田舍翁。出郊小队不妨农，黄岩意与考亭通。长养此道如种穜，骏发尔私雨我公，穮蓘虽馑亦有丰。常行万世无污隆，行健不息人中龙。不妨更击白鹿鼓，扣之大小皆舂容。"}