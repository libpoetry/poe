{"id":"417624","title":"水龙吟","dynasty":"近现代","author":"单人耘","text":"侵宵淅沥无休，是他春雨撩愁处。沉云泼黛，荒阶绽藓，石凹泪聚。砚涵紫气，墨卧虬螭，情腾万缕。尽江河浪浊，舟车浮坼，宛然是，杜陵句。国事邦忧俱在，却接引、欧风港雨。芳兰未茁，劣莸难剪，苍穹何语。云胡都忘，惟勤惟俭，力将患补。撼山原醒寤，华林耀彩，仗横眉侣。"}