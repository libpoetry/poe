{"id":"1176588","title":"奉和袭美太湖诗二十首 崦里","dynasty":"唐","author":"陆龟蒙","text":"山横路若绝，转楫逢平川。川中水木幽，高下兼良田。沟塍堕微溜，桑柘含疏烟。处处倚蚕箔，家家下鱼筌。騃犊卧新?，野禽争折莲。试招搔首翁，共语残阳边。今来九州内，未得皆恬然。贼阵始吉语，狂波又凶年。吾翁欲何道，守此常安眠。笑我掉头去，芦中闻刺船。余知隐地术，可以齐真仙。终当从之游，庶复全于天。"}