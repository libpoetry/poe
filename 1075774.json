{"id":"1075774","title":"与同舍郎观潮分韵得还字一字江字三首一字江字为坐客作 其三","dynasty":"宋","author":"周紫芝","text":"神州古都会，有美东南邦。壮哉八月涛，卷地奔长江。惊涛裂巨石，洪钟殷朝撞。万瓦响飞雹，千艘碎舽艭。滟滪不足数，况乃峡与泷。翩翩坐中客，才器俱无双。九牛可逆拽，五鼎乃独扛。诗成咄嗟顷，恶语徒喧哤。"}