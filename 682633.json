{"id":"682633","title":"秋日拟归故乡","dynasty":"明","author":"区元晋","text":"秋光漠漠叹离居，五月携违祇一书。老怯逢迎宁免拙，病添痴懒转成疏。江山满目堪吟咏，世事浮云任卷舒。但得阶庭兰蕙长，白头何虑更消除。岸容江色澹城秋，归忆故园处处幽。坐拉曲生谈旧癖，行吟饭颗遣新愁。曲终山觅桓伊笛，兴剧溪乘逸少舟。寄语凫鸥休猜讶，弄閒同尔浴清流。"}