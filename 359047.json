{"id":"359047","title":"沁园春·寄题徐道力玉禾堂","dynasty":"清代","author":"黄永","text":"四海浮鸥，一身落叶，何事堪凭。叹辋川烟水，徒供入画，桃源鸡犬，莫渡迷津。金谷风尘，铜驼荆棘，那处青山可卜邻。君何幸，有玉禾片地，松菊长存。草堂风味萧森。敢唤作、羲皇以上民。羡江干车马，谁人问字，筵前樽酒，有客携琴。春草能花，秋虫自语，一榻清风且曲肱。他年过，记登斯堂也，心旷神清。"}