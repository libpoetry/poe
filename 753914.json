{"id":"753914","title":"徐夫人以西湖图见赠走笔谢之","dynasty":"清","author":"姚允迪","text":"狂沙入户春风颠，他乡度日如度年。囊琴束书了不御，羁愁忽忽心茫然。谢君惠我图一帧，西湖万里来穷边。不知两眼困尘土，斗觉满座生云烟。前年我亦曾游此，正值柳嫩花初妍。舣舟处处寻古胜，孤山山下重流连。逋翁已没梅鹤老，野桃蹊杏空㛹娟。夜登湖楼更幽绝，明月恰挂山之巅。枯桐一奏万籁息，平湖十顷波纹圆。临风举酒吸清影，乃知人世别有天。分无仙骨难久住，惟有清梦时相牵。朅来西游真谬算，痴蚕自缚亦可怜。春光九十过已尽，一花一草俱无缘。得归茅屋愿亦足，此身敢望栖林泉。羡君家居山水窟，百年相对真神仙。何时暂脱尘俗累，许我来赋重游篇。"}