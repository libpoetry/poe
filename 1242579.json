{"id":"1242579","title":"义株行","dynasty":"元末明初","author":"张昱","text":"庐陵江西古名郡，四忠一节之故乡。岂惟英贤间世钟造化，亦有义株连理呈祯祥。丰塘三山两株树，托生离立不数武。高茎擎天一盖张，深根走地群蛟怒。曾氏世居株树边，诗礼传家三百年。尚书既为连理咏，丞相复入郡志编。二公真迹今犹在，文光照耀无年载。李渊诸孙尚有传，桑田谁谓成沧海？五世孙亦一老翁，欲以此事徵盲聋。丰塘之株无乃丰城剑，变化偃蹇双蛟龙。不然安得保风雨，专与三山为始终。"}