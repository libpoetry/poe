{"id":"483622","title":"张继善寄桃源图日赋诗","dynasty":"明","author":"贝琼","text":"张生寄我《桃源图》，桃源有路归何日。高堂坐见武陵溪，犬吠鸡鸣犹髣髴。云气挟山山欲行，山穷水阔桃花明。仙家只在流水外，世上无人知姓名。一日花间问渔者，山河百二如崩瓦。赤帝西来祖龙死，复见同槽有三马。太康去秦六百秋，子孙生长不知忧。商颜黄绮亦何事，白发出侍东宫游。龙争虎战俱寂寞，绝境空存已非昨。种桃何必指秦人，春到花开又花落。"}