{"id":"371143","title":"百字令·题平山女史诗卷","dynasty":"清代","author":"熊琏","text":"清才慧性，是碧翁亲付，蕊珠仙子。玉手蔷薇花露涴，净洗脂浓粉艳。笔落珠圆，诗成锦灿，一种幽芬气。平山不远，箐华钟自邗水。堪敬梁孟丰标，闺房师友，千载金兰契。夜月高楼香雾湿，秋在凤箫声里。愧我微才，瑶编幸接，展卷惊还喜。一词莫赞，惟知拜读而已。"}