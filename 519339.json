{"id":"519339","title":"感寓 其八十六","dynasty":"明","author":"朱诚泳","text":"吾人有正气，养之曰浩然。充之塞天地，失养则靡全。反身而理缩，万人吾往焉。不缩乃自馁，褐夫亦难前。燕丹不善养，谋报何拳拳。虎狼一相犯，父子竟弃捐。亦有廉将军，争功怒填填。负荆终见屈，无乃相如贤。恒思战国君，奋师日相牵。往往就囚虏，所见何其偏。容忍乃君子，庶几保天年。血气圣所戒，吾人当勉旃。"}