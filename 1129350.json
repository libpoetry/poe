{"id":"1129350","title":"诸禅人下火","dynasty":"宋","author":"释怀深","text":"初秋夏一时，衲僧多欲去。不搭陈梢船，便行泗州路。横担拄杖气如云，万水千山都不顾。昨日通川方上入，随例茫茫把不住。把不住，为君说个临歧句。枯木岩前差路多，剔起眉毛著眼觑。一身恍若风中烛，百岁端如水上沤。未到衲僧平稳处，临行那得不生愁。浮生岸树井藤，毕竟终归败坏。这僧撩起便行，也是平生庆快。著上没底芒鞋，抛下这个皮袋。茶毗坛上火犹在，延寿堂中人又终。方言□身浑□□，□□□同一梦中。"}