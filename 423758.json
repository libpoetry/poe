{"id":"423758","title":"淳化砚歌为磊齐作","dynasty":"近现代","author":"苏大山","text":"块肉孤舟逐海南，波涛千丈鏖大担。神龙露爪攫砚去，冯夷罢舞天吴潜。其光爚爚冲斗上，穷阴深墨忽开朗。争张铁网入珊瑚，竞逐明珠求象罔。流落人间又一时，碧连天水可胜悲。凭谁解识尚方物，八百年来片石遗。匆匆任把江山送，飘零终是千金重。风尘赏识自有真，为筑高斋名宝宋。板桥公子自翩翩，图书万卷亲丹铅。囊锦携归置左右，苍然古色生云烟。潇潇夜雨入君座，令我一视为君贺。聊搜志乘采遗闻，撮拾来作高谈佐。漳台瓦尽猎香姜，尽说琳腴玉德良。真赝何须苦分别，安排笔阵巩金汤。君不见冬青摇落宋陵阙，凄凉天上六更绝。会圣宫中遗制亡，何况汴梁旧时月。独留块石镇东宁，声价文山玉带生。支得纲常存正气，漫随枋得老桥亭。流亡在眼哀末叶，淘尽寒流惊一霎。真本温陵出马蹄，一样伤心淳化帖。"}