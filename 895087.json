{"id":"895087","title":"怀汪圣锡","dynasty":"宋","author":"张九成","text":"美玉藏精璞，明珠媚深渊。天清气或朗，光景露涓涓。或者辄按剑，奇才叹难全。之子英杰人，声名何轩轩。妙龄魁四海，终始皆称贤。过眼不再读，悟心非口传。文真翻手成，识超馀子先。森森列五岳，浩浩朝百川。谓年未三十，当握造化权。陶甄到唐虞，修洁偕渊骞。谁云一戢翅，沈滞十二年。众论今未谐，子心方藐然。磨砻尽箭镞，刮洗成混圆。上造羲轩外，下极宣政前。讨论分本末，钩赜穷由缘。遥遥数千载，恍然落眼边。斯文天其兴，子能常踬颠。试看桃李花，三春何暄妍。未及瞬息间，飘零堕风烟。青青乔松枝，霜雪弥贞坚。子如识此理，聊卧白云巅。"}