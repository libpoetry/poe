{"id":"576603","title":"有所思","dynasty":"明","author":"黎贞","text":"野兴幽独不自适，步屧随我过南陌。痛饮不惜杖头钱，俯仰放歌天地窄。作诗豪登风月台，筑室幽插云霞堆。香粳准拟十月熟，黄菊商量九月开。驯鸥似来听醉语，朝飞来兮暮还去。我亦天涯寄迹踪，何劳虚生尘网中。昨梦臂生两翼雄，何不一举凌天风。手摘星辰作棋子，浩然归访商山翁。"}