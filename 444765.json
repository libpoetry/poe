{"id":"444765","title":"雨霖铃·雪","dynasty":"当代","author":"谷海鹰","text":"鸾台群玉。漫淩霄舞，绮思难足。灵飙欲遣襟愫，争云路断、烟凝蛾绿。为底铅华顿洗，自空许倾国。向九域、捐尽纤埃，万岫千林守幽独。天香只怕凡心触。便相怜、莫使多情掬。惊鸿那日应记，松佩坠、鹤盟梅竹。暖阁芳樽，犹妒山阴访戴车毂。怅别后、鲛泪封痕，梦锁吟窗烛。"}