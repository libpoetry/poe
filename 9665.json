{"id":"9665","title":"代书寄上裴六冀刘二颍","dynasty":"唐代","author":"独孤及","text":"昔余马首东，君在海北汭。尽屏簿领书，相与议岩穴。载来诣佳境，每山有车辙。长啸林木动，高歌唾壶缺。此辞月未周，虏马嘶绛阙。猛虎踞大道，九州当中裂。闻君弃孤城，犹自握汉节。耻栖恶木影，忍与故山别。脱舄挂岭云，冏然若鸟逝。唯留潺湲水，分付练溪月。尔来大谷梨，白花再成雪。关梁限天险，欢乐竟两绝。大盗近削平，三川今底宁。句芒布春令，屏翳收雷霆。伊洛日夜涨，鸣皋兰杜青。骞骞两黄鹄，何处游青冥。畴昔切玉刃，应如新发硎。及时当树勋，高悬景钟铭。莫抱白云意，径往丹丘庭。功成傥长揖，然后谋沧溟。"}