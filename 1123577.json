{"id":"1123577","title":"次韵退翁雪中书事","dynasty":"宋","author":"赵鼎","text":"营邱图画展霜绡，眩转寒光鉴影摇。更待东风开夜色，月明洛水断冰消。纤柔醉撚小梅花，顾影娇春玉凤斜。不觉窗前三尺雪，夜风万里卷龙沙。章台走马最多情，不怕春衫扑粉英。半夜归来寒梦短，潇潇卧听打窗声。笔头造化渺无边，闻道春来思涌泉。定向山台得佳句，湿云残雪冷侵天。"}