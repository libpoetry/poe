{"id":"829719","title":"哀垂","dynasty":"清末近现代初","author":"郑孝胥","text":"吾年七十四，汝才四十七。老存壮乃亡，天道难究悉。一生近好勇，才气太横轶。俗情殊未捐，蕴热成内疾。忽如爇天燄，致死只六日。伤哉儿之愚，舍我为异物。从亡吾夫子，不恤天下诟。老夫虽先登，返顾恃劲后。嗟乎天丧我，仓卒而遇覆。伏韬折右肱，必败焉可斗。沈吟虑同尽，束手不能救。谁能从此止，先轸甘免胄。蚤通东西学，未暇攻诗书。少得读书力，投閒意不愉。壮健如熊罴，忽然失其躯。妇谐儿女慧，割爱情何如？独云父勿忧，指舌空嗫嚅。汝当目不瞑，吾当持众雏。强死能为鬼，子产说何疑。又闻季札语，魂气无不之。奔辽有同伴，闻耗来已迟。逡巡甫出门，旋风起前墀。捲尘高丈许，南趋若追随。窗间我目击，失声呼儿垂。俄而尘自息，悯默空庭悲。死生分已断，欲语将告谁？不敬天降灾，反躬当自责。逆来必顺受，尤人亦何益。事业姑置之，家难殊可戚。譬如风拔木，龙颠委荆棘。孀孤忽满眼，血点垂胸臆。老夫岂长存，素志堪痛惜。回思平生心，忠孝有微绩。盖棺谁论定，一逝真过客。戊午胜之亡，哭弟赋永诀。于诗虽非深，下笔颇雄杰。今年吾忆胜，入春太惨切。幽明岁同逝，母子六年别。岂知应在汝，十日复夭折。惊怪诗为妖，不祥祸何烈。鬼神果先告，前后如一辙。苦吟不自休，奈此肝肠热。"}