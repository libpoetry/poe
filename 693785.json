{"id":"693785","title":"木兰花令 初夏即事","dynasty":"明","author":"陆深","text":"清明时候催花雨。人早是红英辞树。愔愔情思碧纱厨，睡起槐阴最深处。衷肠没个人堪语。屈指流年暗中数。无奈雕梁紫燕儿，春社飞来秋社去。绿油拥盖张槐雨。繁英簇绛烧榴树。无限幽怀午梦馀，忆在江南水风处。家书题后教传语。新种鱼苗正堪数。荷钱竹粉更关心，恋著君恩未归去。"}