{"id":"822502","title":"庆春宫 笺校蘋洲渔笛谱成，依鹤涧万氏圈法更订四声。因题其后，用王可竹谢草窗惠词卷韵","dynasty":"清末近现代初","author":"周岸登","text":"渔笛催愁，汀蘋摇梦，为君换谱哀玉。鹅筦亲调，鹃魂曾拜，杼山挑尽黄独。弁阳清啸，带苕霅、烟波纵目。齐东野语，四水潜夫，故都乔木。兴亡万感难平，吹动霞箫，怨歌重续。琼苑余花，国香遗韵，旧怀新恨频触。癸辛门巷，试倾想、风流顾曲。宫裁商剪，幻满丝阑，倦红颦绿。"}