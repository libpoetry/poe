{"id":"1074794","title":"中秋无月夜半大雨忽忆去年江楼之会","dynasty":"宋","author":"周紫芝","text":"去年秋半西江口，夜上江楼饮江酒。欲问青天借玉盘，等得浮云变苍狗。天风惨澹含清秋，夜色苍茫江水流。移床傍檐看月出，月未肯出令人愁。圆芦吹裂客罢语，恐在丹霄复何许。一声初自耳边来，三更却向楼前去。人生无定可堪论，东西南北似浮云。故人吹散天一角，惊鸿零落秋江群。今年不听鸣江橹，月黑风悲窗绕树。一杯无酒可浇愁，夜闭蓬门听风雨。"}