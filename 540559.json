{"id":"540559","title":"贺新郎 谢汝钦侄惠酒","dynasty":"明","author":"王世贞","text":"酒债寻常有。闭閒门、落花芳昼，独吟搔首。可怪袁君相赠后，镇日唯寻绿友。到骄惹、传杯之手。从事督邮何足较，但醉乡、别业吾能受。君不见，洗愁帚。清狂阮籍天应厚。醉醒时、漫开青眼，阿咸为寿。犹有焦生风格旧，试问无功知否。待徙倚、临风频嗅。曲沼游鱼堪投馔，况隔帘、歌鸟来行酒。洗盏罢，酹杨柳。"}