{"id":"1104575","title":"绍兴以后祀感生帝十六首 降神用《大安》。","dynasty":"宋","author":"郊庙朝会歌辞","text":"炎精之神，飞■碧落。驾以浮云，丹书赤雀。礼备豆笾，乐谐箫勺。神具醉止，佑我景铄。宋德惟火，神实司之。上仪申蒇，迎方重离。瑶币告洁，秀华金支。啾啾神龙，来介繁禧。于物司火，于方峙南。璇霄来下，羽卫毵毵。祠官祝釐，联佩合簪。本支有衍，则百斯男。惟神之安，方解羽銮。赤旂霞曳，从以炎官。居歆嘉荐，肸蚃灵坛。神之格矣，民讫多盘。"}