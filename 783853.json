{"id":"783853","title":"丙子初春喜晤梅澥先生因怀尚铁峰沈秀岚适先生以诗钞见示率成长歌用为题词","dynasty":"清","author":"金朝觐","text":"少与公相识，长从公相游。蒙公青眼待，不与下士俦。我乃不揣陋，公乃为包羞。别公六期岁，白发已盈头。昔公宦游日，东南人士稠。观水既观海，复不绝泡沤。登山既登岱，复不小阜邱。冰鉴期无爽，霜毫时秘抽。鹤子秋风健，兰孙春气柔。黄金散不尽，终可补箕裘。积书千万卷，琅嬛宝笈留。晚年自订稿，呼我为编修。八万五千字，一一皆清遒。将为纪年谱，将为咨事诹。天资既纯粹，高识乃不侔。向当共知己，来自山海陬。银冈尚北望，锦水须东流。独有松江客，溯洄难遽求。人事类如此，我心徒悠悠。与公期不朽，魂梦各千秋。"}