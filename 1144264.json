{"id":"1144264","title":"寓乾明观","dynasty":"宋末元初","author":"杨公远","text":"梗迹寄琳宫，萧然万虑空。观棋评胜负，拂剑认雌雄。香篆消还续，瓶花白间红。自怜閒雅趣，恰共羽流同。无奈雨潺潺，驱除恶况难。三杯官酒薄，一掬客心酸。画卷慵拈起，书编谩展看。更谁堪与话，时对老黄冠。多谢老弥明，金芽石鼎烹。一瓯浮雪白，两腋觉风清。齿颊回真味，诗联悟道情。北窗高卧处，魂梦到蓬瀛。丹室白云深，红尘不受侵。鸣琴惊鹤梦，弹铗恐龙吟。只有清虚事，全无名利心。谢渠为下榻，买酒共侬斟。月色上窗纱，移来竹影斜。夜深人已寂，更转鼓频挝。杜宇惊幽梦，银釭坠细花。一时浑不记，身在羽人家。"}