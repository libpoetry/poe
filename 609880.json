{"id":"609880","title":"送卢从龙署教临邑兼訉邢太仆先辈","dynasty":"明","author":"韩上桂","text":"礼乐久不振，诗书今未删。世无开大觉，谁为订群顽。绛帐融陶郑，春风孔铸颜。白马空浮练，青牛早度关。吾子渊源宗鲁泗，析拔奥义谁相示。玄水今探象罔奇，荆山会剖如虹气。年来点额困沉鳞，一毡虽冷道常尊。入门问字纷从过，据席谈经静不喧。稷下才名追往盛，杏坛遗教几相并。近有邢公最好文，周礼遗编堪共證。到日应聆柱下言，兴来且作明堂咏。"}