{"id":"752712","title":"琴志楼赠中实","dynasty":"清","author":"罗运崃","text":"高楼无鸣琴，所志在弦外。山水有诗书，日与皇古会。主人遗世豪空山，轩冕林壑生人怪。仙佛灵踪不可寻，青天乘龙多富贵。小亭倚槛当初晴，两崖立峡虹桥横。峰头云腾四海气，涧下涛奔五岳声。花光草色入文字，虫喧鸟语皆竽笙。怪君心迹两奇绝，上援栗里排长庚。征衫翻风叹尘重，酒杯坐失神明庭。万物纭纭欣有托，希夷何地潜吾形。"}