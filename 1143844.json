{"id":"1143844","title":"送周府尹三首","dynasty":"宋末元初","author":"方回","text":"潇洒名州吏事门，公馀应已尽跻攀。钟鱼寺寺藏深树，楼阁家家见好山。几许烟云藜杖外，无边风月锦囊间。俸钱节缩馀多少，只买奇书数种还。乐土丰年旧观还，使君心事最相关。祇因标致清于水，便有声名重若山。一室炉香书史畔，万家杯酒管弦间。汉庭选表虚公府，白玉鸣珂未许攀。诗家周贺与方干，三载同吟七里滩。晚节我惟甘豹隐，妙年公合快鹏抟。昔叨旧尹迎新尹，今愧前官送后官。朔野炎陬天地阔，寄书会面两应难。"}