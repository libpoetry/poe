{"id":"702810","title":"送李伯襄太史封秦藩二首","dynasty":"明","author":"董其昌","text":"持节俄将视草虚，策文仍是史公书。人从真气沾星使，槎泛天河上斗墟。明月小山丛桂侣，新秋一叶剪桐初。离心巳托南征雁，能到罗浮问起居。崆峒倚剑意如何，故里题桥载笔过。百二山河磐石重，三千溟海积风多。不将昼锦先分矢，欲赋无衣激枕戈。当宁筹笾方仄席，邺侯勋业肯蹉跎。"}