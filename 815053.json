{"id":"815053","title":"慈仁寺谒顾亭林先生祠","dynasty":"清","author":"施补华","text":"蔓草枯杨断客魂，朅来烟寺阅朝昏。云霄不傍诸甥贵，涕泪难忘老母言。短鬓萧疏临易水，长歌慷慨赋夷门。山头棠树花争发，杜宇声声万古冤。地老天荒万事非，徵书迢递此心违。远游关塞身将老，何处山陵泪独挥。著作必传羞待访，乡园虽好忍思归。双松谡谡经行处，惟有祠堂傍夕晖。"}