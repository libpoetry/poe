{"id":"677374","title":"战城南","dynasty":"明","author":"胡直","text":"海水荡山摇南斗，天吴轩鬣回九首。官家戈矛如云攒，蹲蹲不敢出城口。大夫腰有赤文之宝刀，生平欲伐北潭蛟，一日不杀气长吼。宁当开门格斗死，那能局蹐婴城守。䝟貐四面重围列，十荡不前蛇矛绝。欲移碣石填沧海，沧海茫茫臣力竭。城中炮鼓声如雷，不救城南战骨折。天地为我惨澹，壮士为我饮血。义气高横狼岛孤，英魂暗作潮头烈。潮头怒气如山来，人今战死不复回。人今战死可奈何，江东日夜愁洪波。安得戈船将军豪烈如大夫，斩鲸尽种玉山禾。战城南，君莫歌。"}