{"id":"121996","title":"读唐太宗纪","dynasty":"宋代","author":"范成大","text":"宫府相图势不收，国家何有各自谋。纵无管蔡当时例，业已弯弓肯罢休！弟兄相贼斁天伦，自古无如舜苦辛。掩井捐阶危万死，不闻亲杀鼻亭神。佐命诸公趣夜装，争言社稷要灵长。就令昆季尸神器，未必唐家便破亡。建成回马欲驰归，元吉行趋武德闱。若使两人俱得去，却於何处极兵威？嫡长承祧有大伦，老公爱子本平均。只知世上寻常理，争信英雄解灭亲。"}