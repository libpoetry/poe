{"id":"1130746","title":"次韵郑盱眙郊居","dynasty":"宋","author":"韩淲","text":"年来有味是琴书，喜见新园更结庐。万事从教无造物，一身终是在寰区。贤愚衮衮多前古，富贵纷纷满后车。倒著接䍦扶杖去，从公秋水看清渠。一邱一壑本同然，老去心情懒问禅。野外江山天转大，秋深风露月还圆。栽花种柳无馀日，问舍求田有尽年。只恐功名相逼逐，未容著意到閒边。"}