{"id":"1058851","title":"病起呈李县令希孝","dynasty":"宋","author":"晁补之","text":"次公恶醒狂，得酒要自浊。病闻南邻邀，不往亦踊跃。空床成展转，假寐风雨恶。中虚气袭逆，妄梦时可愕。每惭张隐居，凌旦发囊药。晓来天境清，日出鸟语乐。家人语南轩，青杏已可嚼。复云竹斋前，阶戺有迸箨。欣然欲举手，纱帽未能著。平生李夫子，相得怀抱廓。何当戒长须，夙驾慰寂莫。杯杓恐不胜，快语聊一噱。"}