{"id":"733758","title":"周文矩庄子说剑图后有董宗伯书《说剑篇》","dynasty":"清","author":"王士禛","text":"古今人物画手谁第一？晋有卫协吴曹兴。南唐周生更奇隽，行笔瘦制姿崚嶒。此图在世逾千载，墨光黯淡生光晶。君王隐逸各有态，蚕丝烟篆交回萦。目瞋鬓突五剑客，短后之衣曼胡缨。二人旁立目左顾，剑如星日光纵横。昂首右顾者三士，二人按镡神欲生，一人拔剑作虎步，怒如截兕吞长鲸。使笔如剑剑气出，此公无乃能铁兵。庄生说剑固豪快，十步千里无留行。千年奇论佐奇笔，挥毫泼墨皆飞鸣。云间墨妙更遒绝，钟王腕底纷斗争。自云昔见吴兴书《说剑》，恨不作图双妙并。今逢此卷信神物，又恨作书非赵卿。徘徊三叹出金石，焕然妙迹如神明。我闻周生妙得后主作字法，秋胡谢女风格清。秦淮花月汴京土，感此伤人今古情。"}