{"id":"227045","title":"钱于高士·狙公穷四三","dynasty":"宋代","author":"何梦桂","text":"狙公穷四三，羸马疲钩百。归来南山南，扫门谢俗客。有客扣我扃，猿鹤惊褫魄。行行杖青藜，吹烟照琴册。双頄凝丹霞，秋水入瞳碧。极谈造玄玄，对坐忘岸帻。山巅有老杞，枯槁无液泽。夜半出精怪，尚或闻犬咋。只今吾丧我，谁能逐辙迹。一笑客出门，山空霜月白。"}