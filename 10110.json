{"id":"10110","title":"小洞庭洄源亭宴四郡太守诗","dynasty":"唐代","author":"苏源明","text":"小洞庭兮牵方舟，风袅袅兮离平流。牵方舟兮小洞庭，云微微兮连绝陉。层澜壮兮缅以没，重岩转兮超以忽。冯夷逝兮护轻桡，蛟龙行兮落增潮。泊中湖兮澹而闲，并曲漵兮怅而还。适予手兮非予期，将解袂兮丛予思。尚君子兮寿厥身，承明主兮忧斯人。"}