{"id":"508977","title":"魏尚书墨竹为靳上人赋","dynasty":"明","author":"倪谦","text":"我昨移棹游湘皋，潇潇西风吹凤毛。嫩凉轻透白苧袍，推篷把酒歌离骚。仰观劲节排云上，绿玉交加静相向。落箨宜裁汉祖冠，翘枝欲化壶公杖。羲和鞭日秋阴清，扶疏影重弄晚晴。耳边忽闻鹧鸪语，钩辀格磔林间鸣。朅来久作瀛洲客，梦想奇游知未得。偶从精舍见图画，墨花尚带江云湿。上人爱此如拱璧，重是司寇尚书笔。此君何可一日无，幽窗坐对心神怿。"}