{"id":"182176","title":"陪叔夏游法轮","dynasty":"宋代","author":"胡寅","text":"不雨度十旬，山行尚清美。兹晨岣嵝南，昔者紫盖尾。三益伏蒲公，眷我共游徙。晋时云龙寺，煇煇千柱启。老禅赡幽思，静室更经始。梁橑杉桂馥，窗户水云洗。况逢月几望，天宇澹无滓。空庭竹柏影，藻荇漾流水。散衣捧皤腹，行食蹑细履。不随羽人梦，当处广寒里。何须霓裳曲，梵呗亦不起。纷纷共尘世，清绝乃有此。又嗟情事隔，不得久栖止。人生谁定閒，吾行未云已。"}