{"id":"1063775","title":"食菜羹示何道士","dynasty":"宋","author":"释德洪","text":"穷冬海道绝，瘴雨晴墟里。何以知岁丰，未卯炊烟起。先生清梦回，科髻方隐几。獠奴拾堕薪，发爨羹藷米。饱霜阔叶菘，近水繁花荠。都卢深注汤，米烂菜自美。椎门醉道士，一笑欲染指。诫勿加酸咸，云恐坏至味。分尝果超绝，玉糁那可比。鲜肥增恶欲，腥膻耗道气。毕生啜此羹，自可老儋耳。录以寄徐闻，阿同应笑喜。"}