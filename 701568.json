{"id":"701568","title":"出京别亲友三首","dynasty":"明","author":"黄佐","text":"絜身游魏阙，周旋未言殚。天衢何崇崇，短翮思飞翻。赖我金兰友，婉娈同所欢。衔恩负羁绁，遥役指岷嶓。威蕤集端委，璀璨纷盘飧。朝车发朔涂，莫舟泊河干。褰衽自兹去，伫立怀辛酸。矫矫飞鸾鸟，奕奕彤云端。会长不自庆，别促空成叹。秋秋天地肃，玄林严风发。嗷嗷宿雁起，万里黄云没。行子怀越都，胡马嘶燕月。伫立睇川原，川原莽空阔。树萱亮有怀，食芹旷未达。况兹别亲宾，何由慰饥渴。昔为骖与靳，今为弦与筈。騑服本同驾，葛藟亦相因。辞家忽五载，良朋成密亲。贞心秉金石，绮言丽苍旻。终始誓不渝，辉光期日新。岁月不我留，鶗鴂鸣萧晨。骊驹方载路，万里违音尘。志气恒相孚，异县犹同人。行矣各自励，修名良足珍。"}