{"id":"273989","title":"望远行·画阑遍倚","dynasty":"现代","author":"汪东","text":"画阑遍倚。行人远、怊怅新秋天气。小雨收虹，金风摇柳，一霎暮天如睡。回顾兰房，空抛绮枕忍忆。旧情香销烛圮。夜渐深、残叶敲窗耿无寐。愁睇。唯堕盈盈双泪。甚半载、不成归计。暗洗手、偷卜金钱，其奈祷辞虚费。待看东海栽桑，怕道久后，地老天荒难记。誓高歌狂饮，暂图欢醉。"}