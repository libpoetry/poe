{"id":"957032","title":"巫山高","dynasty":"宋","author":"范成大","text":"湿云不收烟雨霏，峡船作滩梢庙矶。杜鹃无声猿叫断，惟有饥鸦迎客飞。西真功高佐禹迹，斧凿鳞皴倚天壁。上有瑶簪十二尖，下有黄湍三百尺。蔓花虬木风烟昏，藓佩翠帷香火寒。灵斿飘忽定何许，时有行人开庙门。楚客词章元是讽，纷纷馀子空嘲弄。玉色頩颜不可干，人间错说高唐梦。"}