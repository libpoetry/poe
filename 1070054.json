{"id":"1070054","title":"陪君明华燕集复用前韵","dynasty":"宋","author":"程俱","text":"华藏万竿玉，何殊辟疆园。城中最佳处，时复过高轩。危亭望北郭，依依远人村。露叶有佳色，桃蹊亦无言。累累古藤阴，附石如菖荪。下有小衡霍，巑岏列儿孙。方池是鱼乐，水作千里浑。座满北海客，文追谪仙论。襟期樗散郑，目系忘言温。斯须接棋战，坚壁如辕门。不有覆舟虑，宁为注金昏。越医死更起，齐霸亡为存。日入万籁息，羁禽趣林奔。林间屹层台，此岂萧公墩。徜徉步松月，香露时披纷。胡床兴不浅，点缀无微云。"}