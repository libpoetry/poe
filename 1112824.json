{"id":"1112824","title":"晨起二首","dynasty":"宋","author":"张耒","text":"仲春忽过半，长养候已深。晨兴雨初霁，近目瞩平林。繁桃张丽锦，好鸟鸣清琴。樛枝有新子，翘草无陈心。谪官伤局促，端居厌滞淫。眷言平生友，乖隔如参辰。穷居无远念，暇日亲庖厨。泽国富滋味，春江出嘉鱼。鬻市有悬羔，撷园得嘉蔬。虽无五鼎烹，荐俎颇有馀。导和资一杯，径使愁肺苏。条味以实气，聊以彊吾躯。圣贤戒求饱，丰德任形臞。彼皆勤励智，我独懒求愚。"}