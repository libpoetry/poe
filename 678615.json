{"id":"678615","title":"南风琴送王文伯之任","dynasty":"明","author":"绝恂","text":"重华宫中白日长，山龙绚烂垂衣裳。玉阶朝罢南风起，干羽不动生微凉。是时治定作韶舞，中有桐琴音最古。坐把五弦为挥弄，不觉南风满窗户。一弹民愠解，再弹民阜财。直令四海亿万姓，熙熙鼓腹登春台。时有五色凤，飞来表休瑞。雍雍玉阶前，亦感重华意。重华之意良苦深，意在生民不在琴。九疑云冷世已远，人人争欲闻其音。祇今重华御八极，每弹五弦长叹息。南风长养百馀年，黑发蚩蚩岂能识。我持此歌送使君，生民久待南风薰。承宣政是君所职，愿早流播人间闻。"}