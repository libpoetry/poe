{"id":"651695","title":"喜雨四十韵","dynasty":"明","author":"薛瑄","text":"天地开明运，风云各有人。道回千古泰，气统一元春。合乐来仪凤，编诗咏瑞麟。杞楠求伟器，瑚琏重奇珍。窃抱风霜志，荣瞻日月新。缪膺三凤薛，敢比八龙荀。早岁心虽壮，中年学未醇。上书希贾谊，著论过嬴秦。迹忝鳌头客，官为豸角臣。忆从簪白笔，宁敢愧苍旻。持节南荒外，悬旌北海滨。几看星转斗，频见月飞轮。疾恶宁留枉，存心但有仁。股肱恢汉道，耳目广虞询。沅澧时清岁，衡巫景宴辰。骄阳嗟久亢，膏泽仰惟均。使者应无色，官曹想未循。黎元疲畎亩，巫觋走村邻。偪侧忧群志，安荣愧此身。灵幽宁可必，衷曲谩潜陈。帝德深涵物，天心远爱民。化机回顷刻，沛泽匝群伦。妇子皆宜室，儿童总孝亲。甄陶归广大，笑语极详谆。已卜年皆有，还应俗尽淳。尪羸跻寿域，苗獠变儒绅。沴气全知歇，休徵屡觉臻。商羊方罢舞，尺蠖会求伸。鱼目难容伪，明珠赖倚真。积虔才旷日，志喜不逾旬。野遍秋前绿，衢㳙霁后尘。亨丰原有数，贞胜岂无因。荆俗犹钦鬼，黔灵早降神。华风人共靡，大道子能遵。时誉难称实，佳章枉见申。功因篑土积，学比大田畇。物备应知富，神充不累贫。词华兼问晋，风雅独传豳。自顾心如杂，相期德在纯。从容江汉日，行见起垂纶。"}