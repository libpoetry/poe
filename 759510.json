{"id":"759510","title":"莲花山吟","dynasty":"清","author":"丘逢甲","text":"须弥山势趋中华，南来到海奇而葩。不知何年碧海上，变现出此青莲花。罡风吹花忽山立，山灵直取花为家。群山万叶护花起，濛濛海气生青霞。玲珑藕孔达海眼，中辟洞穴藏龙蛇。偶传花妖骇世耳，时见仙药胎灵芽。筠篮采药有山客，洞天琪草寻三桠。山深往往遇灵境，异果或得安期瓜。仙翁在山工造梦，纷纷鼠穴行牛车。峰头布席作重九，幕天夜转星河斜。人间万梦一夕聚，蝶愁蚁喜争相哗。山灵醒眼观幻相，岁岁见惯宁嗟呀。空青终古此山色，众星遍阅恒河沙。或云文山昔登此，帝舟南望天之涯。花中世界忽破碎，胡尘满眼空咨嗟。力图南徼存帝统，荒山走处人争誇。千年来者少此客，薜萝山鬼应相揶。我归于潮已四载，看山未得探幽遐。近游偶泛北溪棹，海风淅淅吹蒹葭。苍山忽现菡萏色，直倚天半云难遮。青鞋布袜意先往，泊舟径欲穷嵢岈。千村万落出山下，山光青尽连桑麻。一庵傍麓佛貌古，老僧云气生袈裟。香厨石泉沁寒碧，松枝閒拾烹山茶。绕庵微径转愈上，山农冬暖方烧畬。岩苔半脱过虎迹，林香未散喧蜂衙。于时身入莲花里，眼中山势尤盘拿。天空海阔见真面，独立万古何槎枒！登山未半全势出，祗觉雄秀无能加。天池玉井俨在目，奇石离立如辟邪。慨将灵秘贶我觌，此意既拜山灵嘉。竟让文山凌绝顶，山灵亦恐吾疵瑕。林间选石久坐眺，苍然暮色催栖鸦。下山回望留后约，山月送客明归槎。梦神趾离夕引我，洞天仙乐陈皇娲。须臾緤马碧云顶，山河历历隆而洼。云中缥缈瞰人世，目厌战气腾蛮蜗。愿化莲花作台坐，海上与佛同结跏。"}