{"id":"1223764","title":"奎章阁有灵壁石奇绝名世御书其上曰奎章玄玉有敕命臣集赋诗臣再拜稽首而献诗曰","dynasty":"元","author":"虞集","text":"《禹贡》收浮磬，尧阶望矞云。自天承雨露，拔地起絪缊。击拊磬音合，衡从玉兆分。巨鳌三岛力，威凤九苞文。辨位资乾坎，为山填幅员。固知兴宝藏，不假运神斤。书帙侵春润，香炉借宿薰。烟光晴冉冉，波影昼沄沄。融结由元化，登崇荷圣君。瑞于龟出洛，重若鼎来汾。柱立尊皇极，磐安广帝勋。讵云陈秘玩，因愿献前闻。"}