{"id":"686427","title":"湖上送春","dynasty":"明","author":"叶梦熊","text":"春归何处可追寻，无限思量诧短吟。西苑观鱼桃浪浅，南区巢饮否林深。丰台别墅翻新阕，潇碧高斋集素心。抚景不禁伤往事，纷纷清泪暗沾衿。惜春无计到西湖，绿草如茵夹岸铺。莫怅繁华输北院，且图欣赏胜东隅。榴花似火烧山寺，荷叶如钱泛酒垆。鸟亦多情解人意，隔林两两唤提壶。"}