{"id":"16032","title":"赠姚怤·漏天日无光","dynasty":"唐代","author":"张籍","text":"漏天日无光，泽土松不长。君今职下位，志气安得扬。白发文思壮，才为国贤良。无人识高韵，荐于天子傍。况我愚朴姿，强趋利名场。远同干贵人，身举固难彰。昔逢汴水滨，今会习池阳。岂无再来期，顾恐非此方。愿为石中泉，不为瓦上霜。离别勿复道，所贵不相忘。"}