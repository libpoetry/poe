{"id":"221920","title":"江月亭·张家作亭跨江月","dynasty":"宋代","author":"冯时行","text":"张家作亭跨江月，久欲题诗诗思竭。今朝龙泉宝函来，岂亦索诗光贝阙。忽忆曩时醉亭上，笑倚长松清兴发。波光浩涉荡樽俎。夜色鲜明见毫发。是时披襟揖灏气，蠲涤肺肝洗尘骨。归来至今忽想像，犹觉人寰可超越。会当月夕驾烟桨，吹笛呼龙出龙窟。蓬莱方丈傥可寻，借我长风泛溟渤。"}