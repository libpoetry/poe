{"id":"674006","title":"送庞元化参政分韵得突字","dynasty":"明","author":"杨旦","text":"天台古名郡，夙称豪杰窟。君负迈往气，沼视溟与渤。释褐拜青琐，棱棱峭风骨。每怀先事忧，徙薪喻曲突。谏垣让丰采，儒林挹芬馞。旬宣七闽政，牙绯九重谒。一束旧时书，还携向东越。南风吹轻舟，孤帆江上发。吾闽虽遐方，而俗匪狡讦。文公过化馀，大道昭日月。君持平生往，百行无一蹶。翘首福星临，元勋视掀揭。"}