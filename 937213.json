{"id":"937213","title":"雷","dynasty":"宋","author":"陆游","text":"君不见冬月雷，深藏九地底，寂默如寒灰。纷纷槁叶木尽脱，蠢蠢蛰户虫争坯。坚冰积雪一朝尽，风摇天边斗柄回。雷声却擘九地出，殷殷似挟春俱来。鱼龙振鳍熟睡醒，桃李一笑韶颜开。候耕老农喜欲舞，掀泥百草知谁催。惟嗟妇女不解事，深屋掩耳藏婴孩。吾闻阴阳有常数，非时动静皆为菑。无人为报阿香道，时来何至劳卿推。"}