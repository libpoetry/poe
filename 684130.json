{"id":"684130","title":"夹竹桃花","dynasty":"明","author":"王世懋","text":"名花踰岭至，婀娜自成阴。不分芳春色，犹馀晚岁心。绛分疏翠小，青入嫩红深。本识仙源种，无妨共入林。何来武陵色，移植向深闺。叶不迎秋堕，花仍入夏齐。菲菲能拂石，冉冉更成蹊。尚挟风霜气，流莺未敢栖。寂寞谁相问，清斋隔市嚣。忽遗芳树至，应识雅情高。布叶疏疑竹，分花嫩似桃。野人看不厌，常此对村醪。"}