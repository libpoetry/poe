{"id":"729821","title":"摸鱼儿  为黄仲韬题吴彩鸾骑虎图","dynasty":"清","author":"文廷式","text":"倚苍岩、翠藤无路，琅玕芝草谁问。天风忽振疏林外，睹此烟鬟雾鬓。斜日冷。倩白虎从容，还上匡庐顶。松花满径。看银汉回波，石梁飞瀑，一啸万山应。吴家事，千古风流仙境。何人摹入金粉。箫声可似秦楼凤，甲帐瑶台偕隐。环佩整。羡儿女情痴，也有神仙分。清贫自哂。买十幅云笺，唤谁綵笔，重为写唐韵。"}