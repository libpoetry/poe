{"id":"813670","title":"临江仙 同纫兰四妹作，即呈雪兰大姊、蘅芳、蓉岑两妹，并怀顾羽素表妹，无锡王畹兰五妹","dynasty":"清","author":"杨芸","text":"记得深闺邀女伴，相逢又早初春。愔愔小语伴黄昏。茶烟青绕榻，帘影绿于云。行向花阴同觅句，擘笺细写回文。最怜小妹太憨生。戏拈双蛱蝶，替样画罗裙。记得梦回依角枕，文窗微袅晴丝。关情最是五更时。海棠风一剪，寒暖早莺知。螺子轻研深浅黛，起来慵画双眉。日痕红过曲阑迟。雏鬟持粉箑，微笑索题诗。记得踏青期近也，漫空朝雨生寒。故园迢递隔烟峦。芜香门外路，引梦到江干。尘满湘琴怜寂寞，天涯春事初阑。殷勤拂袖更重弹。思归三十曲，双琐玉连环。记得笔床香一瓣，轻笼檀晕凄迷。怜花书遍懊侬题。伶俜花外立，横影上春衣。向晚琼奁妆半懒，嫩凉障袖风低。送春特到绿窗西。多情留月住，疏柳夜乌啼。记得才逢樱笋候，生怜瘦减桃花。从教闲日好邀遮。敲残雕玉局，斗尽郁金芽。窣地薄寒风料峭，博山残篆斜斜。称身衫袖剪轻霞。卷帘迎宿燕，凭槛数昏鸦。记得追凉风拂鬓，曲池细漾明流。围香画阁似扁舟。露依红万柄，清韵到茶瓯。掩映铢衣纨扇小，窥人新月如钩。碧山烟暝雨初收。妒罗云影薄，空外一痕秋。记得异书曾赌读，分灯同傍妆台。就中谁似谢娘才，暗将难字识，故意教人猜。珍重宝函装玳瑁，牙签甲乙亲排。红钤小篆压香煤。书逋偿未了，相约典金钗。记得针神同学绣，绣床恰并香肩。天生慧性可人怜。翻新花样巧，枝叶十分妍。傍舍济尼邀礼佛，玉炉小炷檀烟。买丝辛苦绣金仙。庄严瞻法相，十指见青莲。记得髫年携手处，红桥画舫蓉湖。别来兰讯未曾疏。新词笺百幅，错落赠明珠。竹北花南香伴少，近时标格谁如。清心一片映冰壶。顾家新妇好，得似小姑午。记得长宵妆阁畔，素蟾才上雕栊。明螺槅子一灯红。玉梅初破蕊，香影最玲珑。斗酒频拈蕉叶盏，腮窝早晕芙蓉。兜靴微步小庭中。迟眠贪坐月，薄醉爱临风。记得飞琼辞我去，潞河烟月归艭。苦吟金缕对银缸。清思抽乙乙，红泪滴双双。闻道常仪初嫁了，瑶台环佩琤瑽。何时话雨□□窗。寒衾颠倒梦，枫落忆吴江。记得酿寒过二月，更阑石叶香焦。闲将韵字带愁挑。寄情凭绿绮，缄怨付红绡。拾翠寻香怀旧侣，汀洲何处兰苕。天青海碧路迢迢。不应耽慧业，此恨几时消。"}