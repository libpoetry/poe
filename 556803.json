{"id":"556803","title":"湖上遇子与舟中夜酌放歌","dynasty":"明","author":"宗臣","text":"射阳湖上逢徐卿，扬旌走马来江城。袖中慷慨出新诗，异哉掷地金石铿。海内交游别离久，一一感叹询其名。为言谢生白发甚，李生惨淡违世情。梁鸿尚滞罗浮南，王吴跋扈驰西京。西南忽有一二子，世人往往传先声。文章不朽之盛事，肯使此辈相持衡。瓦缶纷纭塞天地，英雄负慨何时平。徐卿徐卿且嗼嗔，与君今夜开金罂。一斗百篇不足数，喑哑叱咤雄风生。长空日落波浪黑，匣中神剑锵锵鸣。忽然一跃太湖去，天门日月双珠明。仓卒波底走毒鲵，须臾天外飞长鲸。鲸鲵摇曳几千尺，抟来一一烹作羹。徐卿徐卿未可行，东吴战斗动天兵。阊阖拟上贾谊策，辕门欲请终军缨。男儿苟不封侯食，万户区区富贵何足荣。不若与尔西极上访长庚精，扶摇万里来蓬瀛。醉时一酌沧溟枯，往来一啸华山倾。更须共挽天河水，洗尽红尘千古清。徐卿慎勿忘斯盟，呜呼，徐卿慎勿忘斯盟。"}