{"id":"1234041","title":"题紫微老人大字歌","dynasty":"元","author":"欧阳元","text":"紫微老人射生手，挽强竟取黄金斗。骠骑营中拜骁勇，凤凰池上称耆旧。时平腕力无所施，筋骨犹能学颜柳。纵横戎略结构体，杀活兵机屈伸肘。山庄刘氏得最多，当日䄡䄖驻应久。高楼大扁曰明远，况又爱山并尚友。我来后公五十年，主人酌我楼中酒。平田野水凫雁集，重冈复岭蛟龙走。登高欲赋乏佳兴，忽睹台躔照窗牖。家藏有此希世珍，取酒当为主人寿。想当洗砚韬笔时，羽箑生风剑龙吼。焉知今人正传玩，名与麒麟同不朽。峤南鼪鼯十五秋，老将如今安得有。鄂公九原如可作，养寿清商为公奏。"}