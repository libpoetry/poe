{"id":"309495","title":"垂杨·钿扉静扣","dynasty":"现代","author":"赵尊岳","text":"钿扉静扣，亚淡阴画里，一痕天远。水驿初程，棹轻谁问情深浅。垂杨瘦尽黄金线，系不住离人心眼。渺江楼烟外屏山，罨兽炉香篆。扶梦春花剪剪。溯红紫年芳，别时庭院。妒煞双鸾，玉尊消领新妆面。柔柯赚取韶光贱。恁片霎秾华轻换。伫文波肯向西流，帆影转。"}