{"id":"1110164","title":"游交城石壁寺二首","dynasty":"宋","author":"吕陶","text":"十里萦纡路转山，山城深入翠微间。何年胜地云霞老，终日清风岁月閒。池上蛰龙方隐伏，岩前游客暂跻攀。却嗟鸾绰遗居在，难向空阶一叩关。山僧何事下山迎，步彻山腰到寺庭。清梵一声沈夕籁，碧岚千幅展春屏。自惭缰锁非真赏，乍见林泉似独醒。回首暮钟留恨处，断烟层霭倍青青。"}