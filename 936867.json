{"id":"936867","title":"探梅","dynasty":"宋","author":"陆游","text":"我游东村冲暮烟，断桥流水鸣溅溅。欲寻梅花作一笑，数枝忽到拄杖边。高标元合著山泽，绝艳岂复施丹铅。定知曾授餐玉法，不尔恐是凌波仙。锦江赋诗忽万里，蓬山把酒今三年。相逢风味宛如昨，人生何者非前缘。颇思取醉极清赏，杖头幸有百许钱。但判插破乌纱帽，莫记吹落黄金船。"}