{"id":"685615","title":"题孔雀廊和李父母二首","dynasty":"明","author":"邓云霄","text":"珍禽来自日南天，绚灿朝霞五色鲜。饮啄长廊馀玉粒，逶迤绣羽散金钱。风清竹下迎人舞，春暖花间抱子眠。好听迁莺腾六翮，追随凫舄汉庭前。彩袖翩翩映翠裙，栖迟花县不胜春。画屏曾遇乘龙客，清署今依制锦人。许向鸾凰称小友，笑看鹦鹉避芳尘。主家自有传神句，绮翼华笺得并新。"}