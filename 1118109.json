{"id":"1118109","title":"闲中偶咏二首","dynasty":"宋","author":"陆游","text":"断编残稿本徒劳，横得虚名亦已叨。不识狐书那是博，尚分鹤料敢言高。巢山且欲营丹灶，跨海何当看雪涛。与世不谐终自许，笑人苦劝学餔糟。举世纷纷名利间，天公偏赋此身闲。尘衣濯罢沧浪水，茅舍归来会计山。邻舍擎盘分麦饭，野人曳杖叩柴关。酒逋诗债何时了，未死何妨且旋还。"}