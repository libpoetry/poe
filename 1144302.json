{"id":"1144302","title":"次刘晓窗九日韵","dynasty":"宋末元初","author":"杨公远","text":"门前何用白衣来，旋买官醪亦可杯。笑问黄花前日事，未生陶令为谁开。自怜萍梗老羁孤，暂寓僧寮不用租。九日有钱还可醉，不然萸菊酒俱无。秋菊何尝委片英，都缘气韵禀清宁。欲将此意灵均道，只恐灵均唤不醒。西风摇落雁南飞，黄叶深深拥竹扉。佳节只消拚酩酊，牛山何事泪沾衣。篱下寒花色自妍，折来泛酒更新鲜。化工底事宁多巧，铸出黄金满地钱。佩萸囊菊陟崔嵬，世俗想传有自来。顾我此身强健在，不消囊佩亦无灾。菊花偏作道家妆，开遍重岩与断冈。醉后折来簪短鬓，老夫翻学少年狂。黄花堆积若钱流，妆点诗家富贵秋。元亮不将渠贳酒，空留遗恨尚悠悠。人皆九日醉流霞，君汲山泉自煮茶。可是诗成无点俗，祇应吟笔灿生花。"}