{"id":"432507","title":"鹭江秋感四首","dynasty":"近现代","author":"连横","text":"西风落木鹭门秋，漂泊人如不系舟。家国事多难稳卧，英雄气壮岂长愁？霸才无主伤王粲，奇相伊人识马周。潦倒且倾村店酒，菊花开到故园不？登楼遥望海门东，万派商声失断鸿。漂泊风尘看剑老，浮沈身世笑诗雄。连天雨脚翻涛白，极浦云根射日红。最是悲秋尝作客，伤今吊古恨无穷。延平霸业久销亡，两岛难将一苇航。西北妖氛传露布，东南大局失云章。满城风雨思乡泪，匝地干戈吊国殇。入夜笳声吹到枕，梦魂无定赋归乡。天河万里水横斜，泛海难浮博望槎。边塞征夫弹剑铗，隔江商妇奏琵琶。琴樽寄兴消豪气，松菊惊秋感岁华。咄咄书空题雁字，倚栏信手数归鸦。"}