{"id":"699682","title":"除夕二首","dynasty":"明","author":"郭之奇","text":"平分两岁一宵中，愿得驱邪五尺筒。旅灶何劳虚耗照，国傩应见害除终。丰年鱼梦因三雪，阳日庚鸣俟晓风。坐守椒盘孤致祝，伫看簇律太皞同。寒灯守岁客相宜，不打灰堆不卖痴。禳厌聪明刬旧误，粪除口舌待新禧。天街火静沉香夜，邻舍声喧爆竹时。自向冰池呵冻管，何须暖热一盆吹。"}