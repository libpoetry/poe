{"id":"703683","title":"秋蝉四首","dynasty":"明","author":"释函是","text":"轻身高木可悠悠，断续酸伤独不休。观世已甘朝露薄，因风犹作岁华忧。响彻千峰人在梦，生从一壑影临秋。若教似汝肠应断，白首难为玄鬓愁。历尽孤危动蔡琴，华冠几岁遂投林。悲鸣竟日终何语，静抱长松只此心。万里秋声风切切，一枝寒色月森森。最怜客泪伤南北，都在离怀湿曙襟。无求不敢向人清，繁响徒萦十里行。曾学金人长杜口，忽逢玉露自成声。高栖未必全关节，弃秽难辞是近名。翘首长空如独诉，岂堪了了托閒情。衰柳疏槐影自单，微吟真欲寄琅玕。端绥有意陪高士，华首何心入侍冠。飞映晚霞还就荫，饱餐朝露不知寒。绿阴深处情犹热，莫讶噭噭到日残。"}