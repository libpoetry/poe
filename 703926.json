{"id":"703926","title":"寄李斗野中丞","dynasty":"明","author":"韩日缵","text":"逍遥岩上几崚嶒，历险攀跻老境能。山水一区幽筑好，西南半壁拥旄曾。身经五帝冠初挂，家有玄孙膝可凭。对酒不妨呼野叟，篝车共说岁年登。辞镇归来意转酣，秀眉徵寿更毵毵。精神比鹤应还健，世局如棋已熟谙。细辨蝇书临月砌，閒携鸠杖破山岚。独馀忧国心犹热，群盗干戈思不堪。"}