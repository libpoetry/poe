{"id":"1097693","title":"拟寒山吴下庵居","dynasty":"宋","author":"释元肇","text":"一昨离天台，事事皆不会。西风信杖藜，吹落齐关外。主人新卜筑，林塘倏苍荟。埤堄隐周遭，市声隔繁碎。出门与入门，朝昏随向背。浮图一两尖，云际忽相对。雁阵拽如绳，鸦唤斜阳队。有僧来扣门，路跨田翁耒。人应笑我疏，我笑人多昧。古今佳遁情，可在此庵内。"}