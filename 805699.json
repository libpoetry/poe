{"id":"805699","title":"贺新郎四首 其四","dynasty":"清","author":"史承谦","text":"燮燮飘凉叶。正窗前、月影凄清，蛩声呜咽。不作上林花鸟梦，琢肾雕肝何益？又底事、搜诗狐穴。谁把宫声传数引，为吾心、解却幽忧疾。且投却，班生笔。平生意气都消歇。笑从来、世事茫茫，动成愁劫。罨画溪山无恙在，好便急呼双屐。更还向、五湖游历。踏雪玉真峰顶去，问梅花、探取真消息。长啸罢，吹羌笛。"}