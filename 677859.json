{"id":"677859","title":"赋得沧浪矶送刘仲谦","dynasty":"明","author":"林伯璟","text":"古冶城西行二里，大梦山前见湖水。势接危栏拍断矶，直似沧浪烟景底。藕花菱叶吹香时，鸂鶒鸿鶄来去飞。丹石凝云作铜烂，碧沙射日生琼辉。胡为同心不共赏，几度相思成独往。花宫钟鼓久寂寥，梵宇楼台但苍莽。适君见我自六平，报最又欲趋承明。分携肯惜矶下醉，留别须题矶上名。"}