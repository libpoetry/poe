{"id":"182175","title":"示吴守·汲湔明月泉","dynasty":"宋代","author":"胡寅","text":"汲湔明月泉，散襟清风亭。秋阳不能暑，宿酒爽以醒。佳哉此胜原，历览所未经。一溪曲折白，万嶂低昂青。上有蛰龙湫，比渭不比泾。天边建河汉，地底奔雷霆。物产不储秀，伊谁当炳灵。早负李固笈，夜拾车公萤。古学探奥穾，高文掞天庭。善刀随所遇，小试常发硎。胡为岭南州，尚屈摩霄翎。人生多离合，泛泛如流萍。忽焉复邂逅，岂辞倒公瓶。著身山水窟，已浣埃壒形。况乃家塾间，美诵盈客听。颀颀两孙子，玉立此宁馨。居然五经笥，问岁才十龄。诗成使之哦，清越公其聆。"}