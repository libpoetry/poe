{"id":"536965","title":"龙伯篇赠徐子与守汀州","dynasty":"明","author":"王世贞","text":"我驰轺车去京国，君拥楼船下震泽。风尘片语成古今，星斗垂天各南北。云扶恒顶大陆青，海擘鲸鬐九江黑。贵人刺促虚见雠，处处江山真宰愁。华阳洞中按谪籍，此曹落魄未可收。不然簿牍纷相樛，混沌少足延春秋。我今蹭蹬之青州，君亦五马东南游。五马翩翩五赤龙，玉华天开玉芙蓉。汀溪溪发桃花红，落花徐飞讼庭空。讼庭往往烟霞色，案头一峰青欲滴。醉后频呼白接䍦，兴来且着临川屐。莫论名世五百年，例是词人二千石。飞章报君还自言，道傍青绶何便便。男儿身在无不可，即使折腰那足怜。君不见龙伯灼鳌鳌极转，帝罚龙伯令之短。犹能蚁观尘世人，仰摘匏瓜未为晚。"}