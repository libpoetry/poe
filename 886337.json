{"id":"886337","title":"送谢方伯赴试","dynasty":"宋","author":"阳枋","text":"春桑催蚕日迟迟，春蚕食叶开文闱。桃源虽好不可住，高人梦绕故山薇。金鸡啁哳唤出日，轻舟短棹风吹衣。莫问虹梁春燕入，莫吟西堂春草萋。水光山色二千里，助君笔底龙蛇飞。丹成九转天上去，五云胶轕黄金扉。回首故乡烟霭暮，城郭如故人民非。年来世事转头改，不见华表丁令威。送君南浦祝此语，伫立江干背夕晖。"}