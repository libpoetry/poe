{"id":"576585","title":"舜井歌","dynasty":"明","author":"黎贞","text":"彭泽因陶令，清风播千古。滹沱得美名，中兴济光武。况复大圣凿此泉，手泽出自唐虞前。太山可颓海可竭，此泉万古犹依然。想当浚凿时，顽嚚共驱遣。天伦至亲岂敢违，怡怡奉命容尤婉。象弟凶强世所稀，杀兄自谓权谋奇。干戈琴弤不可得，郁陶思君犹忸怩。讴歌讼狱归有德，凿井耕田遵帝则。蠢尔傲象胡不思，只手安能独行逆。呜呼重华一去宁复来，前人已矣今人哀。今人饮其泉力其田，相生相育何绵绵。当知父母慈兮子尽职，免使怨慕号旻天。历山峨峨济水绿，几处桑田变陵谷。为语邦人思大舜，饮此甘泉比珠玉。"}