{"id":"1120917","title":"徐五十六索勤有种德二轩诗各赋一首","dynasty":"宋","author":"周紫芝","text":"平生长笑韩潮州，欲持谠议回冕旒。读书城南晚所赋，无乃不为韩符谋。人间达官可力取，钓名但以诗为钩。汗牛充宇作底用，富贵面热渠当羞。书生有书但自读，不必区区苦投俗。偶然一掷便成卢，雁塔朝题暮天禄。吾言可笑君必轻，奔军之策何足凭。临机应敌自子事，此是宋襄仁义兵。结庐须种木，乐饥须种谷。种木十年能几长，种谷眼前无乃速。人生安得俟河清，谁能忍饥百年待德成。君不见千古一皋陶，此事世亦少。颇能化俗成唐虞，何乃灭国先六蓼。慎勿说梦与痴人，著意劝渠渠不晓。南邻门耀三戟光，北邻牛马谷可量。浮云变灭那得常，安乐只有襄阳庞。"}