{"id":"1119184","title":"和林堂长韵","dynasty":"宋","author":"陈宓","text":"近学陶公小辟窗，境闲地迥壮心降。临阶曲水清堪照，隔槛奇峰勇莫扛。静对每嗟人尚独，清标长想玉难双。新诗忽自龙门坠，纸上波涛更击撞。山斋尽日激清湍，未许人间俗客看。捣药暇时来舞鹤，诵书声里答鸣鸾。千年正统源流远，三圣遗书简牍残。顾我何年陪讲席，未应剑水旧盟寒。"}