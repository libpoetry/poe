{"id":"118381","title":"江涨·山中三日雨","dynasty":"宋代","author":"苏辙","text":"山中三日雨，江水一丈高。崩腾没州渚，淫溢浸蓬蒿。凌晨我有适，出门舟自操。中廛已易肆，下道先容舠。鸡犬萃坟冢，牛羊逾圈牢。厨薪散流枿，囷米为浮糟。卧席不遑卷，剥茧仍未缫。老弱但坐视，闾里将安逃。徙居共扰扰，来势方滔滔。嗟余偶同病，哀尔为生劳。晴日慰人愿，寒风送惊涛。藩篱山旧趾，蠃蚌遗平皋。流窜非择地，艰难理宜遭。胡为苦戚戚，一夕生二毛。"}