{"id":"1118957","title":"寿懒庵赵先生十首","dynasty":"宋","author":"陈元晋","text":"更生青藜杖，长吉古锦囊。岂无芝兰馨，终少蒹葭霜。精深师友渐，磨琢金玉相。凛此宗姓杰，高掩汉与唐。曩时吴畏斋，槃槃极宏毅。今时叶水心，表表负经济。公游二老间，圣处心独契。人物方眇然，甚矣夫子似。皎皎畴昔心，眷焉本根计。一鸣惊万喑，独醒阅众醉。勇指非种锄，有胆竟成事。彼哉称国师，千载有馀愧。医国药万金，补衮线五色。谁令落江湖，刺史六百石。众万沟壑濒，援手公一力。平生富青州，关心岂官职。嘉师固秉彝，祥刑尽生德。惠文恣弹治，此意谁复识。雨露既天覆，刀剑亦俗革。活人不言功，所愿长我国。王气郁东南，兵尘莽关洛。事会岂有极，祇恐元气弱。折冲樽俎馀，欠着一谔谔。如公胡不归，儒用鲁何削。垂弧正大夏，明炳肖火德。仙源毓英灵，帝赍扶社稷。恩波溢西江，酿作寿觞碧。一饮千斯年，福与宋无极。书生栖大厦，燕贺愧无从。嵩高乏嘉颂，何以祝我公。一节贯岁寒，愿似南山松。下有千岁苓，尝许气味同。开济平生学，忠精一寸心。时危添白发，意远寄清吟。河洛风埃满，江湖岁月深。眼明天柱壮，?渌对渠斟。楚望环宗岳，湘源远派浯。山川钟气异，宇宙要贤扶。晚遍朱轩辙，春饶绿野腴。遥知初度日，歌舞沸重湖。"}