{"id":"466763","title":"五月十九金陵至蚝镜旅次三首 车次耒阳用伯狐去年韵","dynasty":"当代","author":"张文胜","text":"工部云亡地，暂过仍远行。心香聊一奠，云物又频更。湘竹泪红涴，楚山眉翠迎。千秋幽咽水，不肯去斯城。遥念东坡老，平生赏少游。栖迟悲过客，风雨望郴州。百代人文尽，一江朝夕流。倩谁更书扇，凭轼只空愁。去去向天涯，长车更短车。夜凉欲腾雾，风好似乘槎。一路繁灯火，殊方野草花。月生携海气，能到石城家。"}