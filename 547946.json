{"id":"547946","title":"从二兄登云翠山南天观十二韵","dynasty":"明","author":"于慎行","text":"大地标琼观，真游入翠微。中天开突兀，半岭度崔嵬。回见平原绕，低看野气围。河流刚若带，云出宛成衣。霄汉身应近，烟霞手自挥。林篁天杪尽，村落谷中稀。过雨鸣松壑，悬泉幕石扉。地馀丘子灶，名仿富春矶。人去无鸡犬，春归有蕨薇。歌从灵运和，药向长房祈。绿酒聊为尔，丹砂不可几。醉来忘日夜，恋赏未言归。"}