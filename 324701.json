{"id":"324701","title":"水龙吟·为建康史帅志道寿","dynasty":"宋代","author":"丘崇","text":"蕊珠仙籍标名，绛纱覆玉云霞里。銮坡凤掖，丝絇鸣佩，甘泉近侍。濯柳临春，饤梨照座，绝尘风味。记青蒲、夜半论兵，万人惊诵回天意。麟组遥临万里。谈笑处、江山增丽。遐冲坐折，风流馀事，唯应燕喜。新筑沙堤，暂占熊梦，恰经长至。过佳辰献寿，双旌便好，作朝天计。"}