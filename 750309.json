{"id":"750309","title":"铁骡歌","dynasty":"清","author":"孙文川","text":"骊龙昼见钟山坳，似乘雷雨来东郊。浑身黝漆不见毫，昂头修尾四足高。有客告予此铁骡，元戎乘之功最多。去年九江被贼逼，此骡一跃飞渡河。而今元戎不出战，骡亦精神渐凋丧。譬如英雄不见用，往往临风动惆怅。我劝铁骡心勿悲，汝诚倜傥空所向。元戎官贵统全师，不在将兵在将将。一朝下令麾虎貔，金陵攻克无逾期。捷书飞骑驰京师，舍汝不用吁其谁，汝且伏枥需良时。"}