{"id":"1089354","title":"次转庵用坡公韵并简洪樗野","dynasty":"宋","author":"许及之","text":"短日驱驰驹一罅，百刻六旬分卜夜。残年馀力秉烛吟，所冀二中并四下。敢多奇疾希卢扁，祇是寒温随补泻。转庵著眼从昔高，伯仲古人相匹亚。细哦纤巧天许觑，硬语崚嶒神所借。窠臼已脱卑晋宋，真淳更拟出陶谢。近惊樗野轻千里，远自鄱阳踰百舍。举似诗家说中蜜，更引禅宗谈倒蔗。老父病后已云怯，馀子听诗应转怕。那令勉继坡公韵，预恐难逃灌夫骂。"}