{"id":"693123","title":"崖山大忠祠","dynasty":"明","author":"沈周","text":"落日荒荒下大洋，楼船载国此时亡。君臣入海仍相合，天地移风已失常。黑雾不能迷死所，白云依旧是仙乡。二忠合作三忠祀，添设文山一瓣香。二公至此不能为，力尽堂堂是死时。一块肉同今日丧，孤儿事属老天知。弱流万里难容楫，清酤三行欲动旗。一殉毅然酬所养，厓山堪壮不堪悲。"}