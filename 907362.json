{"id":"907362","title":"酌别张子元二首 其二","dynasty":"宋","author":"李昴英","text":"南士如君几，妙处方寸境。撑肠五千卷，落笔擅三影。喜谈狂朱云，耻作谀谷永。忧时点髭雪，未肯疏镊镜。摩挲匣中龙，起视斗牛耿。每同画灰语，寒夜僮仆屏。吾侪期岁晏，世俗任炎冷。江亭挥别酒，谑笑斗机警。景文兄弟情，亩异禾同颖。日边多便驿，频书来越岭。"}