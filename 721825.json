{"id":"721825","title":"夷齐庙作","dynasty":"明末清初","author":"屈大均","text":"古庙当河曲，清风满道周。求仁在薇蕨，书弑即春秋。泪共迷民落，歌深太古愁。佯狂吾不忍，一死动诸侯。古人无死节，斯事始夷齐。麦秀悲何益，薇香采不迷。首阳馀俎豆，孤竹失山蹊。清绝祠前水，徘徊到日西。商亡谁发愤，夷叔未蹉跎。国恨三仁少，人嫌十乱多。采苓存志节，叩马止干戈。白首辞东海，鹰扬奈尔何。一饿无馀事，微箕恨不同。首阳惟尔拙，柳下复谁工。旧国滦河上，荒祠华岳东。可怜顽懦者，终古不闻风。叹息命衰时，黄农不可期。一身天下父，百世圣人师。拜庙从雷首，搴芳得桂枝。长令百君子，故国有馀思。庙当壶口出，名以墨胎垂。大老真惟汝，雠民更有谁。鹿衔甘草过，人与夕阳随。勺水殷勤荐，风流慕不衰。一代谁奔义，千秋独死名。弟兄方让国，臣子乃称兵。苦命虽无怨，悲歌亦有情。庙宫频下马，心肃万松声。"}