{"id":"592026","title":"过汤阴谒岳忠武庙","dynasty":"明","author":"欧大任","text":"遥指汤阴路，西寻鄂国居。行云犹惨淡，征马尽踌躇。逆虏兵曾炽，中原愤未除。旄头南落日，鼓角北征馀。谋国奸先蠹，和戎策已疏。黄龙期痛饮，丹诏促归与。草染苌弘血，霜飞乐毅书。皇天不可问，烈士竟何如。力尽朱仙镇，魂随二帝车。山河留壮气，不敢泣欷歔。"}