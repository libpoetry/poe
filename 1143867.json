{"id":"1143867","title":"次韵刘君鼎见赠二首","dynasty":"宋末元初","author":"方回","text":"厌闻世态已如聋，旧雨人来久绝踪。自笑云萍无定止，不图针芥有奇逢。侯门列鼎三牲奉，田舍巾车一鹿容。试问吟怀欲何向，定应羞傍马医钟。真复多多穷传记，端能亹亹著诗文。名场早捷千军阵，胪陛应符五色云。乱后湖山今稍稍，閒中宾主几醺醺。衰迟亦欲陪赓唱，未必当筵逮所闻。"}