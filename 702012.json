{"id":"702012","title":"张道士山房","dynasty":"明","author":"储巏","text":"不到青林十五年，长松垂鬣鹤成仙。江东旧事凭谁话，坐尽铜盘一穗烟。芳树青青二月时，林扉冲雨记吾诗。红尘消尽长安客，留得云房老炼师。十日连江雨不休，雨声随处种闲愁。搴帘欲待晴时去，不为春寒不下楼。徙倚诗成午照余，仙家宫府半楼居。醉来也有回仙兴，自擘黄柑蘸酒书。"}