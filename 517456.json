{"id":"517456","title":"道上观别者","dynasty":"明","author":"王称","text":"完山有鸣鸟，其声一何哀。死别徒已矣，生离当告谁。圣人出应期，玉烛耀九垓。三殇无怨苛，四表罔不谐。尔行独何之，万里触炎埃。五岭表异服，更邈天一涯。毒蜧?人肌，瘴露冒草莱。荷戈方前驰，夙夜敢怠哉。去去逐行侣，悠悠念中怀。心存长相思，身没沦死灰。愿同六月志，倚轮为徘徊。落日云始暝，长啸悲风来。"}