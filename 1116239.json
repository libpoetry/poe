{"id":"1116239","title":"扃秀亭","dynasty":"宋","author":"沈大椿","text":"登临兴极未容还，拂拭缁尘扃秀间。万事已甘轩鹤老，一身聊拟碛鸥閒。滩声犹带湘江水，野色遥分建业山。雅志未容归骑促，有情斜日尚苍湾。倦飞山鸟未能还，心在孤云叠嶂间。大水雄山须远适，好风佳月自幽閒。非关谢傅当年事，何似周郎旧日山。安得此心成独往，白鸥盟约在江湾。"}