{"id":"489806","title":"再用韵怀钱塘旧游","dynasty":"明","author":"袁华","text":"忆昔南游浙水阳，越山青映吴山长。青鞋皂帽紫筇竹，跻跋鸟道登羊肠。葛翁岭下丹井冷，西子湖边花草香。螭头画舫载歌舞，醉归零露何瀼瀼。幻仙时居灵石坞，清斋远致霜前姜。酒阑嘻笑即挥洒，笔陈酣鏖文艺场。骑䲔上天虽不返，潜德百世犹流芳。柳洲数过拾遗宅，绕屋清泉甘若肪。湖南宪幕官不调，一别四见秋风凉。顾瞻停云动遐思，落落端如参与商。欲谋斗酒恣欢谑，感念死生安忍当。山阴狂客老更狂，舟楫欲来道里妨。黄尘闇天尚格斗，岛夷峒蛮相夺戕。可怜杀戮到鸡狗，今我不乐心孔伤。兴亡治乱固有数，流毒国内谁遗殃。眼中之人美无度，安得放浪来江乡。时维清和白日永，溪毛采掇供壶觞。并游英俊屡入梦，梦觉明月流空床。但当痛饮醒复醉，驩乐悲哀俱两忘。"}