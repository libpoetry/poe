{"id":"1104627","title":"绍兴别庙乐歌五首 升殿用《崇安》。","dynasty":"宋","author":"郊庙朝会歌辞","text":"新庙肃肃，蒇事以时。陟降阶墄，雍容有仪。鞠躬周旋，罔敢不祗。祝史正辞，灵其格思。肇严庙祀，爰图遗芳。物必称德，或陈或将。有缛其仪，有苾其香。灵兮来下，割烹是尝。曾沙表庆，正位椒庭。徽音杳邈，宫壶仪刑。虔修祀事，清酌惟馨。缩以包茅，昭格明灵。霄汉月堕，郊原露晞。徽音如在，延伫来归。有酒既清，累觞载祗。神具醉止，燕衎怡怡。仙驭弗返，眇邈清都。荐此嘉殽，既丰既腴。奠享有成，鼓乐愉愉。彻我豆笾，率礼无踰。"}