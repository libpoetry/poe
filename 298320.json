{"id":"298320","title":"金缕曲·蜻蜓","dynasty":"清代","author":"庄盘珠","text":"红藕香残早。独飘然、飞来亭馆，无人秋悄。纤雨垂垂痴呆久，向立荒蒲池沼。似也有、幽怀愁抱。断岸暝烟刚做冷，恋斜阳、无奈停枯蓼。红影挂，水心小。回思炎夏天初晓。喜湖边、晴波空阔，一竿袅袅。乱织几番闲庭院，闹雨前头先到。又各处、远萦低绕。怪底著惊惊不定，触帘旌、响惹阶前草。疑堕叶，被风扫。"}