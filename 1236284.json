{"id":"1236284","title":"送师道侄赴太常奉礼并寄勉师泰二首","dynasty":"元","author":"贡奎","text":"江浦风帆拂翠微，官程日日去如飞。容台昼静花明佩，玉禁春深柳染衣。随直定知车北上，思亲莫忘雁南归。青云故友应相问，为说烟蓑老钓矶。四月含桃喜荐新，紫衣赞礼属芳辰。官称犹是青毡物，老大潜惊白发人。客久齑盐怜汝弟，病多药石愧吾身。小窗风雨连床夜，记取挑灯莫厌频。"}