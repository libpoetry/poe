{"id":"270924","title":"送别俞眉仙归新安","dynasty":"清代","author":"宋琬","text":"古人为吏惜折腰，今人为吏愁吹毛。渭城小邑大如掌，百家杀尽十家逃。俞侯年少专城居，渭人始得归田庐。郭外行春策病马，壁间退食悬枯鱼。一朝微中考功法，拙宦违时乃承之。妻儿驴背坐复跌，担囊但有琴书压。君家旧在黄山曲，武溪千转清如玉。拂衣长啸山水间，回首风尘真仆仆。五柳门前菊欲黄，布帆高挂蒹葭苍。归去来兮倘相忆，陇雁飞时书数行。"}