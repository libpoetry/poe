{"id":"737240","title":"燕中吟","dynasty":"清","author":"秦文超","text":"贞女耻自媒，大儒耻自衒。古人藏岩穴，贤声动州县。安车聘不出，明王犹北面。季代重制科，词章罗英彦。士气日以靡，士心日以变。四方窃名流，被褐来畿甸。滥刻诗与文，彼此相夸诞。朝暮马厩中，欲乘阍吏便。东阁与西掖，千金重一见。是曰通声气，不惜身卑贱。有时关节灵，凤池叨首荐。得意骄后生，衣钵相流传。亦有不得志，奔竞日云倦。譬彼倚市门，色衰遭人谴。穷通由彼苍，岂必事攀援。徒丧廉耻心，千秋污笔砚。不见韩范辈，浩气留书卷。"}