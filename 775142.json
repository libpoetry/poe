{"id":"775142","title":"汛地兵","dynasty":"清","author":"洪繻","text":"犛牛不执鼠，虽大亦何为。驽马在厩中，虽多亦徒糜。养兵千百头，缓急供驱驰。在野为守望，在城为守陴。爱身不爱国，戴弁等行尸。居恒犹惴惴，何论危急时。昏夜闻盗贼，剽掠在城池。女墙群酣睡，起立如醉痴。声东而击西，子行姑迟迟。自维为狐兔，何敢斗熊貔。秦人与胡越，肥瘠两不知。明朝在市井，哮阚威风施。"}