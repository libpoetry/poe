{"id":"730388","title":"蜀葵花歌","dynasty":"清","author":"张之洞","text":"兰论畹，蕙论亩，荷华菡萏泽陂有。看花满眼意始快，艰苦骄矜何足取。世俗贵耳斗奢华，洛花道好蜀葵丑。十千一窠且难得，不赏园林赏罂缶。可怜光采弄顷刻，愁阳愁雨劳逻守。田间野客爱蜀葵，谓是易生兼耐久。娟若芙蓉斗秋霜，直如枲麻出蓬莠。烂然千朵应时发，粪溉岂出园奴手。美锦难比缣利用，河豚岂如鲤适口。广庭廓落无雕饰，萝薜挂墙一尺厚。花光喷溢充虚堂，最好旭初及雨后。我欲表微张此花，为集嘉客倾美酒。此花虽贱君子贵，君子为谁？司马君实号迂叟。"}