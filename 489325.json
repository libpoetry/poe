{"id":"489325","title":"自画关山行旅图因制画山曲","dynasty":"明","author":"虞堪","text":"三年不作画，一画旅愁生。家山万里隔，蜀道正难行。蜀高山且远，瞿唐水复险。别来记得春水深，此日欲去风尘满。风尘满如何，成都西南愁翠蛾。蛾眉愁损人未归，杜鹃啼血朝朝飞。杜鹃飞，向何处，江南三月春，十日九风雨。每同谢眺看青山，安得草堂留杜甫。君不见杜甫悲歌一世豪，南奔北走何其劳。南奔北走何其劳，许身稷契愚且高。"}