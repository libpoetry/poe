{"id":"790520","title":"金山怀古","dynasty":"清","author":"夏炜如","text":"金山崚嶒一拳石，乃能锁钥万里之奔流。长空苍茫鹳鹤下，惊涛飒沓鼋鼍浮。伊余摄衣上绝顶，江天有阁淩高秋。凭阑眺远意何极，俯仰千载增烦忧。卢循幺么不足数，游魂海峤丛戈矛。鲸鲵磨牙吮膏血，黔黎束手遭虔刘。蔓延闽浙气弥壮，溯潮夜闯南徐州。伟哉寄奴起徒步，扫除大憝如决疣。江波澄清海氛绝，劲兵北府雄无俦。承平岁久武备弛，喜谭翰墨羞兜鍪。青燐白骨未尽掩，徙薪曲突无良谋。江海咽喉不思扼，祇誇玉带山门留。"}