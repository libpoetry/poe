{"id":"810621","title":"春兴","dynasty":"清","author":"方芳佩","text":"幽居恰喜近山城，乐意相关境转清。双蝶蹁跹林外去，一莺睍睆树间鸣。卢医不疗烟霞疾，高士还深丘壑情。精舍日长閒不得，苔钱数遍绕阶行。僻处城南一草堂，高情自爱水云乡。临池每困生花笔，得句旋投古锦囊。山送晴晖来画阁，树分浓翠覆吟房。凭阑莫讶韶光浅，春事迟回到海棠。"}