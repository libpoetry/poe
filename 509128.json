{"id":"509128","title":"壬辰岁午日与林锦衣饮于行台喜雨堂林乘兴为予挥扇面怅然有感书此赠之","dynasty":"明","author":"韩雍","text":"忆在先朝逢午日，万岁山前常扈跸。綵丝锦囊赐新扇，写生都是林良笔。鼎湖龙游倏九年，林君与我各一天。喜雨堂中忽聚首，又逢午节皆泫然。旧恩未报新恩叠，万里炎荒恋丹阙。须臾酒酣豪兴起，为我挥毫扫明月。吁嗟林君画入神，一笔真可当千金。惟我得多永珍袭，君恩友谊千年心。"}