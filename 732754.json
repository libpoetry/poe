{"id":"732754","title":"寄旧令朱汉臣","dynasty":"清","author":"刘友光","text":"莲勺秦时月，水色碧于玉。中有焚鱼人，临轩濯双足。兰芽宛中央，妙技能刻鹄。溯洄望蒹葭，凄怆乱心曲。我有一亩宫，三径殊局促。君昔抱琴来，亲见山水渌。桑麻蔼轮蹄，箫管转华烛。桑扈托晨风，翱翔啄我粟。墉壑何萧条，蚕盆亦不浴。丁男鬻已尽，寡妻犹岸狱。安得旧雨来，击鼓洗桎梏。"}