{"id":"1142421","title":"比来东安以欢字十二韵别复翁继有和章送别今再和答之","dynasty":"宋末元初","author":"方一夔","text":"我携无言子，东去颜不欢。故人日已远，嘿嘿寝与餐。寄洪乐山水，冈峦涌涛澜。有时戏吟诗，音韵摇风滩。朋侪相徵逐，歌笑杂悲叹。朝吴暮过楚，千里不惮难。功成早敛退，骑鹤伴子安。下视地上友，俛首依江磐。低飞不能起，俯借摩天翰。我老涉世患，衰懦心不湍。从君上寥廓，永谢舆与鞍。归来不空手，玄圃收明玕。"}