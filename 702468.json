{"id":"702468","title":"李源十景 天井龙痕","dynasty":"明","author":"程敏政","text":"潜龙卧空山，爪印非斧琢。一日风雷生，终当露头角。义兵昔来过，石上马蹄在。遗响寄滩声，英风凛何代。一镜含天光，源头自何许。悠悠川上心，临流共谁语。两崖忽中分，惊浪凡几折。相期避暑来，薰风洒飞雪。雨落芙蓉塘，一阵香冉冉。潇洒亭中人，红尘不相染。夹道千琅玕，森森出墙外。有时一轮秋，平空发天籁。三峰上排云，竞秀如笔格。千古兆人文，知非草玄宅。一峰如诰身，隐隐当户见。山灵知主人，终为汉庭彦。閒登溪上楼，返照射溪水。何处榜声来，前滩白鸥起。云碓倚东陇，远响一洲隔。空林烟火生，晨炊待香白。"}