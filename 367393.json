{"id":"367393","title":"过秦楼·西疆用事，边地苦寒，为填此解","dynasty":"清代","author":"黄燮清","text":"晚雨扶愁，晓阴勒梦，野树朔风凄啸。黄沙梦里，白雁霜前，枯尽玉关秋草。堪叹落月阴山，燐火苍茫，寒螀独吊。听几声胡管，几枝羌笛，鬓丝催老。谁记得、出塞歌长，新婚别苦，忽忽路绵书杳。金微万里，银烛三更，何处受降城堡。如此天荒，地凉寄尽征衣，何时吹到。便封侯觅取，楼外垂杨瘦了。"}