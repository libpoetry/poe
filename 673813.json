{"id":"673813","title":"东庄书寄尉氏胡柏林","dynasty":"明","author":"左国玑","text":"我宿东皋旧草堂，六月灌木吹云凉。披襟时弄碧天月，独醉山花发兴狂。因逢道士海上客，南出蓬池云路长。为予问讯蓬池子，阮公啸台今亦圮。步兵酒兴名天衢，不醉空随世人死。我田黍熟垂黄金，我屋曲糵山嵚岑。新秋酿瓮一百石，何不遥来欢此心。君不见雄虺九首气吞海，当衢一号万夫醢。北窗日午眼未开，烟萝挂壁流莺待。起向当窗弄木瓢，颓然卧看浮云改。"}