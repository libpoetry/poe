{"id":"830666","title":"甲寅三月三日补松招饮樊园新居看碧桃花","dynasty":"清末民国初","author":"瞿鸿禨","text":"去年三月斜桥西，衣上红沾杏花雨。樊园此时未有园，今日樊园成地主。一廛买得远尘嚣，半亩平分学农圃。不种桑麻种花竹，穿林百鸟来歌舞。柳条婀娜拂金绦，柏叶鲜妍张翠羽。碧桃六树倾城立，粉白脂朱娇欲语。笑倚春风醉半酣，然照晴云艳初吐。先生好花如好诗，意夺化工天可补。移根几日便烂漫，特与幽居生媚妩。元都观里空无存，度索山前杏何许。乞栽独送浣花村，入画真成辋川墅。延陵父子雅好事，求友嘤鸣欣得所。山阴脩禊第二春，从借行厨饮吟侣。武陵仙源那得入，问津疑复逢渔父。海濒一日不还乡，岁岁来寻此花坞。行看十丈出垂檐，高放红霞满庭户。莫教损折问公干，酒兴不空须记取。花下飞觞酩酊归，更肯夜游还秉炬。"}