{"id":"765052","title":"满江红 羽檄交驰，慨然有从军之志，感而赋此","dynasty":"清","author":"徐釚","text":"宝剑装成，思燕颔、当年投笔。讵便少、乌号赤兔，流星霹雳。笳吹横天营壁冷，戈错匝地烽烟急。问何为、犹自著青衫，真无策。射虎恨，难消释。斩蛟志，今须毕。把茶经笛谱，忙忙收拾。生怕死埋白玉麈，且教醉拓黄金戟。看马前、飞檄扫千军，呼杀贼。"}