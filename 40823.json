{"id":"40823","title":"和刘中书绘人琵琶峡望积布矶诗","dynasty":"南北朝","author":"谢朓","text":"昔余侍君子。顾舐游荆汉。山川隔旧赏。朋僚多雨散。图南矫风翮。曾非息短翰。移疾觏新篇。披衣起渊翫。惆怅怀昔践。彷佛得殊观。頳紫共彬驳。云锦相凌乱。奔星上未穷。惊雷下将半。回潮渍崩树。轮囷轧倾岸。岩筱或傍翻。石菌芜修干。澄澄明浦媚。衍衍清风烂。江潭良在目。怀贤与累叹。岁暮不我期。淹留绝岩畔。"}