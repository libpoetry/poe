{"id":"355393","title":"金明池·醮园","dynasty":"清代","author":"贲黄理","text":"太乙金波，明霞荡漾，紫阁朱楼瑞霭。皇居畔、烟村月峤，略点缀、俨如仙界。绕蒹葭、鸢鹭翻风，足菱芡凫鸭，喧争惊濑。更接近瀛台，龙舟时泛，锦缆斜牵衣带。黄裲裆中遮绣盖。看有道曾孙，际时清泰。宫闱燕乐赓鱼藻，江海浪息鲸鲵惫。叹吾生、蓦地情深，不梦叶熊罴，翻成狼狈。笑萍梗天涯，鱼水君臣，未审何年歌拜。"}