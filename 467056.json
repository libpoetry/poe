{"id":"467056","title":"中秋二首","dynasty":"当代","author":"陈永正","text":"六年湖上共清辉，接座微闻芗泽时。万影寸心如此净，终宵一念竟谁知。霜飞娇鬓情应薄，路迥银湾梦亦奇。锦瑟改弦琴韵绝，华年风月正衔悲。穷海还归兀可伤，再圆应自有难忘。微云但作别时远，清怨不妨今夕长。欲待孤光照双泪，忽惊零露又殊方。节时深盏何人共，且放更阑酒面凉。"}