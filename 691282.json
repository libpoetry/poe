{"id":"691282","title":"捉袅歌四首","dynasty":"明","author":"李孙宸","text":"有粟不舂附杵臼，有女不嫁问媒妇。长安车马自朝暮，若个路歧不走错。谁家儿郎骑白马，往来只在青楼下。男女两个自不假，六礼百两何为者。鸳鸯美锦人皆羡，暗里机丝哪得见。上堂日日好会面，谁识归房脉脉怨。洗头盘在华山顶，十丈莲花开玉井。女儿淡妆矜素影，不著脂粉饰项领。"}