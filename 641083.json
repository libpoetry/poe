{"id":"641083","title":"赠商生","dynasty":"明","author":"林鸿","text":"与子交游最年少，羡子襟期可同调。醉墨能嘘海上云，春笺会拂花间鸟。壮游海内早知名，每以才华动九卿。丹穴殊看凤毛贵，方诸远在冰壶清。伊予十年归未得，贫贱由来爱宾客。虽乏床头沽酒钱，未尝一日无颜色。西镛城下醉相逢，南国新秋意万重。石竹山前沧海月，紫云洞口夕阳钟。"}