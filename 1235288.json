{"id":"1235288","title":"上都柳枝词七首","dynasty":"元","author":"王士熙","text":"曾见上都杨柳枝，龙江女儿好腰肢。西锦缠头急催酒，舞到秋来人去时。惹雪和烟复带霜，小东门外万条长。君王夜过五花殿，曾与龙驹系紫缰。来时垂叶嫩青青，归去西风又飘零。愿得侬身长似柳，年年天上作飞星。侬在南都见柳花，花红柳绿有人家。如今四月犹飞絮，沙碛萧萧映草芽。雪色骅骝窈窕骑，宫罗窄袖袂能垂。驻向山前折杨柳，戏撚柔条作笛吹。偏岭前头树树逢，轻于苍桧短于松。急风卷絮悲游子，永日留阴送去侬。合门岭上雪凄凄，小树云深望欲迷。何日汶阳寻故里，绿阴阴里听莺啼。"}