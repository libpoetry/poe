{"id":"1117751","title":"掩门四首","dynasty":"宋","author":"陆游","text":"身瘦不胜笏，官闲常掩门。汉廷虽好老，楚泽未招魂。砚润蟾疏滴，香残鸭尚温。个中殊会意，恨欠阿戎言。簌簌落高槐，阴阴长绿苔。只言门昼掩，不道客谁来。足痹思寻壑，愁生久拨醅。吾儿能问事，梨栗且炮煨。举手可及屋，积书高拄颐。忽闻疏雨滴，恍记故山时。点染聊成字，呻吟仅似诗。不关才思尽，碌碌本亡奇。寡求忘市远，易足任囊空。院吏催呈史，家僮笑忍穷。鬓毛惊尽白，仓粟饫陈红。赖有三峨梦，时时到枕中。"}