{"id":"645040","title":"题画梅","dynasty":"明","author":"解缙","text":"我观白榆千万树，花绕天河看花去。仙人不识造化奇，种在江南更沮洳。蒸翻朔雪冻作香，唤回梦影凝新妆。梅仙梅仙谁所指，六籍己见数顷筐。堂堂傅相九天上，商家霖雨来苏望。化作盐梅鼎更深，从此功名几千丈。黄金铸鼎未论功，白玉开花鹘神旺。岳云绕空飞不去，瞥见西湖一千树。却同天上白榆花，大庾山头更相遇。诗人穷肩瘦于鹤，长篇短章岂仓卒。黄昏疏影弄横斜，赋得蓬莱建安骨。建安诸子昔未赋，北客哀吟楚三户。屈子无情不肯招，离骚读罢长歌些。月华辉辉大如斗，浸在寒潭落虚牖。倒源水冷起青冥，化作盘空好身手。我观画梅如画龙，变化岂与常流通。自从瑶台厌丹粉，独立阊阖歌清风。"}