{"id":"813690","title":"寄吴霁轩军台阳","dynasty":"清","author":"杨浚","text":"畏途早唱慎风波，其奈中流荡漾何。竟累平原弹铗好，最伤乐毅谤书多。雨云世态真如土，石火人情一刹那。终有天王明圣在，扁舟何必办渔蓑。百战功成汗马劳，牙幢西折等鸿毛。栋梁共惜清时弃，薏米原难俗议逃。大海潆洄存一柱，秋风憔悴感同袍。新从幕府读诗句，尚为丹青数鄂褒。"}