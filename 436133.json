{"id":"436133","title":"崧阳归隐图","dynasty":"金末元初","author":"段成己","text":"落落出世人，视世犹糠秕。独唯爱山缘，一念未渠已。尝行崧阳道，经觏略可纪。有山皆孱颜，有水尽清泚。寒藤络古木，奇花閒芳枳。风从四山下，红绿乱纷萎。云日互蔽亏，百态呈怪诡。微泉不知处，丛荟鸣宫徵。山鸟忽惊飞，花落空岩里。静闻鸡犬声，人家应在迩。百年能几日，山閒有馀晷。孰知桃花源，不出武陵水。回首视人閒，嚣嚣足尘滓。便拟结椽茆，悤悤迫行李。一来汾沮洳，留滞绵几祀。幽怀渺难忘，澹墨寄形似。旧游一经眼，来往差可喜。此心本无著，夫岂为物使。昔从何而来，今从何而止。翛然来往閒，于是得之子。幻影竟安用，我亦聊尔耳。一笑两忘言，庭花萎阶戺。"}