{"id":"550471","title":"过邓汝高别墅","dynasty":"明","author":"徐熥","text":"一区别墅东山曲，几片青山隐茅屋。门前垂柳覆清溪，屋后长松亚脩竹。寂寂衡门无俗喧，主人留客烹鸡豚。衣冠朴素礼真率，依稀如入桃花源。弹棋击剑复饮酒，世上浮名竟何有。君今踪迹已青云，我也栖迟甘白首。与君相对欢且悲，人生会合能几时。恐君作吏风尘去，此地开尊更有谁。"}