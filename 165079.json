{"id":"165079","title":"送洪旸岩赴班","dynasty":"宋代","author":"崔与之","text":"法吏了繁剧，儒生擅文墨。世多兼两长，远到须器识。昔在晋魂公，曾此趋幕职。一逢龚庄敏，期以柱天极。紫微得夫君，嘉禾乏栽植。广城底山川，融结此英物。精神天独饶，醉盎春可即。读书细妍磨，作文工组织。庭隅立两造，片言分曲直。疾顽戒已甚，争事退如默。武库物兼蓄，沧海蠡莫测。同僚总称好，载路誉声塞。五羊书筵重，济物多阴德。荣通付傥来，荐剡岂求得。薰凉快马耳，汗漫捧鹏翼。归装可对人，南物毫不殖。二同羞著我，握手倒巾帻。幽棲泉石边，喜在文溪侧。平章诗浩荡，指点棋黑白。此乐竟何如，满怀春拍拍。咳唾落珠玑，襟期重胶漆。高诵归去辞，永守兔完册。焉知暮岁后，苦被功名迫。终能幡然起，行矣各努力。长途希树阴，萧邸谨服食。悬知风月宵，定启山失忆。"}