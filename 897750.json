{"id":"897750","title":"余谪居齐安寓郡东佛舍而制不得逾岁今冬遂移居因遣秬秸料理新居作诗示之","dynasty":"宋","author":"张耒","text":"孟冬寒气至，北风群木衰。微霖堕檐瓦，老客卧先知。二年萧寺客，巾履忽复移。谁令简书畏，易此鹪鹩枝。冥冥造化中，毫釐阴有司。念此虽细事，亦非人所为。东窗颇明爽，洒扫吾遨嬉。浊酒为余办，勿使叹空卮。"}