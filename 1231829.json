{"id":"1231829","title":"题钱舜举画青山白云","dynasty":"元","author":"于立","text":"吴兴山水天下无，吴兴画手天为徒。天河染露洗空碧，轻烟薄素开新图。白云欲散松风起，迥如丹丘隔海雪后寒模糊。溪光倒影丹翠湿，又如洞庭水浸青珊瑚。绿萝吹香挂秋月，小桥野径相萦纡。行人遥遥向何处，丹崖石检或有仙人居。溪山如此无不好，筑屋临流可投老。春云秋露石田腴，我欲耕烟种瑶草。"}