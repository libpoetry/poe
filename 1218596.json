{"id":"1218596","title":"题娄仲瑛山居图","dynasty":"元","author":"成廷圭","text":"近代几人画山水，郭畀无人朱敏死。后之作者徒纷纶，得骨得皮谁得髓。闻君扫却山居图，令我见之心独喜。前山环伏似虎蹲，后山奔腾若龙起。缘溪草堂星散居，嘉树阴阴云旎旎。岂无采药古仙人，亦有看书两君子。七十老翁居竹间，老去胡为在城市。君如有意肯相过，貌得沧江弄清泚。"}