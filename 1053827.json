{"id":"1053827","title":"酂阳观棋","dynasty":"宋","author":"孔平仲","text":"系马酂阳岸，湍波怒奔霆。却坐南轩上，旷若耳目清。两翁方围棋，玉石相分争。初味若恬淡，锋交渐纵横。攻南意窥北，翻复乃人情。计虑临危出，或从死中生。勇者喜见色，怯者噤无声。谁云一枰小，斗智亦已精。昔有烂柯者，弃俗游峥嵘。彼实方外人，岁月固可轻。我今则异此，久为世网婴。一官犹坎轲，三径尚未耕。妻子寄异县，飘飘望东京。寸晷尤可惜，客子当念程。饮水上马去，两翁任输赢。"}