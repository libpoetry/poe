{"id":"668220","title":"处州刘学谕敔乃刘龙洲远孙便道拜龙洲墓于昆山作诗送之","dynasty":"明","author":"文徵明","text":"玉峰之阳荒古原，秋草数尺封寒云。诗魂醉魄渺何许，山人尚识龙洲坟。龙洲先生天下士，曾以危言犯天子。肯缘禄豢倚时人，竟把残骸托知己。彘肩斗酒意翩然，不见风流三百年。诸孙沿牒下吴船，到此忍不相流连。当日声华元不改，风雨荒祠俨犹在。祭田修复勤故老，仆碑重立烦贤宰。旁人怀古尚勤惓，况也博士诸孙贤。源流不隔千里远，椒浆天假今朝缘。精神恍惚如相授，父老追随为搔首。谁云声迹不相闻，要识忠贤须有后。宦途南北不终留，片帆又逐浙江流。白云天际渺无极，梦魂常在玉峰头。"}