{"id":"1091486","title":"题游元著潇湘晚景图","dynasty":"宋","author":"周孚","text":"与翁家世俱东鲁，不记翁游曾到楚。看翁写此六幅图，怪翁笔力能如许。孤烟合处渔著村，老雁归时帆入浦。丹枫翻翻江气寒，莫雪初晴山月吐。杜陵野老经行处，度支病郎用心苦。惟翁妙思自暗同，楚玉何曾识神女。信知胸中著云梦，不止豪端挟风雨。祇今小纸弄姿态，气韵酸寒终愧古。蜀山秦树各异状，所向一律人笑汝。谁能为證张与吴，十年此病翁今无。"}