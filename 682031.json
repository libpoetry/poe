{"id":"682031","title":"靖安八咏 陈桧","dynasty":"明","author":"如兰","text":"昔闻后庭花，今见祯明桧。双剑列雌雄，每与风雨会。艮岳莫可移，夜挟惊霆坏。至今左纽枝，老气发光彩。长怀虾子俨，有如《法华》言。混凡人莫识，应供入胥村。斗虾示神变，生死同一源。影堂见遗像，稽首重玄门。内史晋袁松，为国作藩屏。孤忠御强寇，不得全首领。沪渎春草平，血青土花冷。水仙葬重渊，天诛付辛景。清风满壶天，绿云迷洞户。竹日满帘秋，松涛四檐雨。闲花落无声，幽禽时自语。山中古秦民，不知今典午。紫髯奋江左，建业开宏图。赤髭入吴会，重玄启浮屠。鼎足久矣折，石年犹赤乌。雄文没渊底，照耀骊龙珠。我闻谢长须，翻经筑高台。远公不可作，依师想重来。五千贝多叶，讲诵喧法雷。文字性已离，禅定何时回？神僧卓金锡，抚掌涌泉地。突如沤点圆，怒作汤鼎沸。初疑蚌蛤胎，吐出蛟人泪。陆羽或可招，裹茶试清味。我行芦子渡，西风寒日斜。海城有遗堞，黄芦吹白花。征鸿下荒渚，野鸟依晴沙。逐彼天风去，一苇登海涯。"}