{"id":"515304","title":"宋理宗赐福王与芮雪景为郑村汪宗裕题","dynasty":"明","author":"程敏政","text":"瑶峰玉树玛瑙坡，宝祐墨本来宣和。天山羝乳纥干雀，此景此意将如何。御笔中题福王字，生绡上遣龙图志。凤山日永万机轻，廊庙几人同受赐。天人想像冰雪颜，好文亦自非等閒。诏书屡表濂洛辈，词翰却在陈隋间。三百年来惊物换，散落尘寰充一玩。摩挲为赋怀古篇，安得虹光射霄汉。"}