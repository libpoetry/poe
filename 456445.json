{"id":"456445","title":"非典行","dynasty":"当代","author":"程滨","text":"妖孽自南来，滚滚中都走。问君何能尔，攻心胜斩首。惊闻雨嚏者，胆裂狮子吼。佗鹊不可识，古文之蝌蚪。膏肓囚一室，如周拘于纣。偏方日百出，良方犹悬肘。沐浴云濯足，吐纳云开牖。避尘云更衣，洒扫云奋帚。防人如防鬼，嗜药如嗜酒。银花贵于金，灵芝贱于藕。或可治其疑，未必延其寿。闹市已萧然，街衢枉通九。河岳空待人，寂寞春将朽。哀哀我生民，何时重抖擞。愧煞为厉王，三缄民之口。"}