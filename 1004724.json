{"id":"1004724","title":"水调歌头 其一 昏发乌江，朝至湖阴，月正午，舟中作","dynasty":"宋","author":"程珌","text":"玉女扫天净，雍观掠江宽。问君何事底急，夜半挟舟还。三岛眠龙惊觉，万顷明琼碾破，凉月照东南。碧气正吞吐，满挹漱膺肝。烟篷上，乘云象，噭天关。人间已梦，我独危坐玩漫汗。螭殿黄昏未锁，鹤氅翩跹蜚下，共吸酒壶乾。兴罢吹笙去，风露五更寒。"}