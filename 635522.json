{"id":"635522","title":"贺圆老师主席庆云","dynasty":"明","author":"成鹫","text":"三年不飞飞冲天，搅混世界旋乾坤。三年不鸣鸣惊人，狮子丧胆狐窜奔。老师本具菩萨心，无边刹土随现身。撑住门庭春又春，刍卢掩室修正因。宝华王座生埃尘，幺么领出诸波旬。野干据室天地昏，藏身北斗甘隐沦。龙蛇掩蛰云雷屯，久默斯要屈复信。黑风吹散魔家民，慧日天光重发新。百川赴海星拱辰，高踞大雄持庆云。打开宝藏皆家珍，四凡十圣归陶甄。钱贯井索左右陈，罩篱木杓上下根。一时煅炼成精金，洪炉跃出光鳞鳞。大通白发老声闻，举手加额珠江滨。愿师法量如海垠，愿师道眼如月轮。包荒云水无主宾，辨别龙蛇谁假真。八十不须更行脚，直向毗卢顶?行。"}