{"id":"812530","title":"元旦觐祖生","dynasty":"清","author":"严复","text":"月吉南来报，衰迟得抱孙。喜心忽翻倒，佳气已腾轩。汗血思天马，精灵感白猿。神州须健者，勿止大吾门。汝父意娱亲，殷然盼石麟。得吾儿出世，及尔祖为人。门户千秋业，乾坤万里春。吾衰家自振，老泪一沾巾。雨水开寅月，青龙正值庚。食神横秀气，月健得长生。四柱纯阳贵，三春甲木荣。莫嗤谈小数，远祖有君平。名尔为侨肸，心仪到古贤。艰难支耎国，词命却强权。震旦方沈陆，何年得解悬。太平如有象，莫忘告重泉。"}