{"id":"960951","title":"送陈纠任满归","dynasty":"宋","author":"姚勉","text":"江西道院春风里，田里叹愁声不起。黄堂太守政如神，馆阁掾官清似水。掾官皆清谁最优，寮中录参陈太丘。奋身原自科第出，不比刀笔庸常流。生平妙得书中趣，默会钦哉恤刑句。木天玉堂未肯游，且为黎黔了冤诉。操心仁恕真崔公，汤沈沐浴群囚同。雷轰电烛不留滞，狴犴昔满今俱空。归巢群鹊依庭木，春昼圜扉芳草绿。政成来泛幕中莲，吏案凝尘无讼牍。几年摧政冰霜严，生怕欢与愁俱添。公挥椽笔议革弊，和气霭霭生青帘。感恩戴德殊未已，凤诏飞来趣行李。云衢直上骤骅骝，一日追风千万里。昔公留此民如瘳，今公去此民如愁。父老何尝欲君去，州县但恐难公留。陈平他日宰天下，大志奇材见分社。况公阴德似于公，宁不高车乘驷马。于公受报在子孙，天今报公及公身。公身荣显复子孙，造物岂负真贤人。锦帆招飐鼕鼕鼓，愁听数声离岸橹。公还为雨泽九州，多为高安添滴雨。"}