{"id":"654495","title":"次文瑞佥宪游鼓山韵","dynasty":"明","author":"何乔新","text":"灵山何巀嵲，高瞰弱流东。万井喧俱寂，诸天路可通。松云春黯黯，花雨昼濛濛。浴凤池波冷，潜龙石窦空。祇园珠作实，梵刹玉为宫。文物怀先哲，胚胎想化工。叨陪群彦后，并驾此山中。细草承香毂，垂杨系玉骢。沉烟凝瑞霭，宝燄炫晴虹。已喜朋簪盍，还怜意味同。绣衣来上客，华帨侍群童。对奕惭予拙，论文羡子雄。鹤随飞佩舞，花映醉颜红。缘业嗤禅伯，风流仰谢公。诗成鬼神护，何必羡纱笼。"}