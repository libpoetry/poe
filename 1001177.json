{"id":"1001177","title":"溆浦县邓梦授主簿惜日轩","dynasty":"宋","author":"曾几","text":"羲和鞭白驹，秋日凄已短。向来晒书地，欲作炙背暖。邓侯开西轩，枣下歌纂纂。前山隐半规，怅望支手版。我慵类天赋，身世两不管。著鞭惭祖生，运甓谢陶侃。铜壶一百刻，夜梦分去半。午窗又为祟，长闭读书眼。勉旃崇明德，已事不可缓。作诗非为君，实自警疏懒。"}