{"id":"700644","title":"太白三章","dynasty":"明","author":"高启","text":"太白初升北斗落，行人早起车鸣铎。岂愿身离父母邦，山川路远非不恶。贫贱未知生处乐。太白正高北斗低，行人出关鸡乱啼。他乡无人是知己，欲归未归东复西。弊裘愧见家中妻。太白犹悬北斗没，行人衣上霜拂拂。下马饮酒歌苦声，新丰主人莫相忽。人奴亦有封侯骨。"}