{"id":"581198","title":"厓山二首 其二","dynasty":"明","author":"张诩","text":"可怜汉烬不重炎，寰宇腥风忽被渐。沧海亢龙犹驻跸，荒崖落月更垂帘。虎头将士时存几，牛角山河日入尖。龙驭中原知不返，旄头当宁倩谁歼。群雄捧日功何补，竟岁奔波突不黔。生死到头宁有别，熊鱼自古不能兼。仓皇战守终成拙，瞬息存亡岂假占。战败孤兵探虎穴，朝来只手挽龙髯。燕山囚虏生宁诎，柴市从容死不嫌。楚玉几人还免玷，胡尘到此不教沾。此心白日应同照，大节秋霜未比严。砥柱要将东逝激，还丹端为积屙砭。无才似贾吾还吊，有笔如杠史发潜。香火大忠祠近设，慈元全节庙宜添。大明一出群迷启，乔岳重开百代瞻。长句敢因孤愤泄，瓣香聊为数公拈。"}