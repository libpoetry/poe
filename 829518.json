{"id":"829518","title":"醉花閒","dynasty":"清末近现代初","author":"周岸登","text":"星澹天河绳影直。霜浓铅泪白。鸦影下芜城，尊酒开离席。愁多言转默。忍更深相责。此情谁会得。妾心长只逐君行，不归来，何处觅。曲曲屏间春梦隔。愁罗凝旧色。山枕隐红潮，筝雁移秋泣。梅根连远驿。梅信偏难得。并禽双比翼。梦随珍偶度金微，塞云黄，边月黑。瑟瑟弦孤筝雁急。漏沉天寂寂。鸳瓦点霜明，扶影嫦娥立。欲眠眠岂得。帐背笼灯黑。梦遥魂是客。青天碧海此时心，绮栊疏，生晓白。"}