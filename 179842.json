{"id":"179842","title":"同游公玉伯氏季氏游水陆院濯缨阁以清斯濯缨","dynasty":"宋代","author":"李流谦","text":"积雨泥断道，扶筇将何之。愁蹲寡情味，窜壁如蝇痴。朝暾惠新晴，仟风起衰萎。振衣欲有诣，扣扉适相期。百步得精庐，一丈清冷池。老木围萧森，回风影差差。向来赫然者，挟冰诵昔非。晤言意能消，真适神不疲。鳞游鸟空翔，趣舍各不知。我闲若枵馁，吏夺君嗟咨。拙巧自殊用，静躁亦异宜。能来共幽旷，合处或在斯。夜光栖重囦，草木生光辉。抵鹊者谁子，而况弹病鸱。我有飞霞裾，云旗驾灵螭。举头叫阊阖，九万风反低。敬以赠美人，嘉惠无时衰。"}