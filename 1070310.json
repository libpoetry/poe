{"id":"1070310","title":"会要官集西池同舍翁挺作诗次其韵","dynasty":"宋","author":"程俱","text":"琼构涌空碧，鱼龙濯晴波。游人与春竞，奈此西日何。缅怀散花洲，青笠委绿蓑。当年渔樵侣，问我何时过。依然五湖境，乱眼烟云多。恍疑三壶梦，欲继七字哦。恨无石心儿，慨慷叩舷歌。时英满四座，自许皆隋和。翁子独不语，诗源泻悬河。不作杜陵老，眼寒惊绮罗。"}