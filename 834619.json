{"id":"834619","title":"金缕曲 其三 七夕，和释戡观剧，叠前韵","dynasty":"清末民国初","author":"姚华","text":"果酒清商节。记华清蛛丝候巧，网纤于发。秘殿长生曾密语，夜半凉空高豁。早分付词场几杰。更误功名千载后，剩风流拍板敲云热。天宝事，等闲撇。秋来霖雨天倾裂。似闻铃郎当驿路，栈云嵋雪。急切渔阳鼙与鼓，惊破笙歌零缺。重感慨玄宗闲说。几度斜阳今变古，又三郎闻曲同凄绝。金缕怨，急弦咽。"}