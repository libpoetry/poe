{"id":"713785","title":"洗象行","dynasty":"明末清初","author":"屈大均","text":"玉河六月河水长，朝廷旧典赐洗象。昆明不见旧楼船，太液何来新甲仗。倾都观者皆欢娱，宣武门外铺氍毹。公子踏花红叱拨，佳人障日锦屠苏。须臾前导执金吾，二十四象天街趋。龙旂送出千门柳，羽骑迎过万岁湖。花牙润洁体雄诡，横行郁若丘山徙。自是瑶光星降精，惟有神龙力可比。夜郎蛮奴驯习者，手握银钩左右下。骑入洪波走巨鱼，突出平沙惊万马。水花澒洞溅浮云，两边金鼓鸣虎贲。似逢光武昆阳战，如破吴王水犀军。万人喧呼动城阙，一片红尘污冰雪。争道骅骝拥御桥，两行灯火侵宫月。白头中使偶相逢，三朝腰玉赐穿宫。谓余此象养天厩，当年俸与将军同。晓披璎珞朝皇极，秋驾銮舆出喜峰。去岁云南师败绩，象兮曾与沮渠敌。周王八骏去何之，夏后两龙归未得。可怜巀嵲虎豹姿，虽饱膏粱泪沾臆。"}