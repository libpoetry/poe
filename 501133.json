{"id":"501133","title":"天门山曲","dynasty":"明","author":"陶安","text":"混沌未凿元气闭，帝遣斲开双阙丽。一抽键钥不复扃，彷佛闾阖当云际。岷波如丝来自西，狂飙忽驾滔天势。雷驱银马蹴两涯，虎豹遁藏阍者逝。向年未曾到此山，遥望不知谁抱关。但见烟苍雨黛动颦笑，画出八字宫眉弯。春来堤柳青袅娜，二梁开颜忽招我。一在淮西一江左，夹我诗船船不过。船压天光觉天堕，爱惜玻瓈才能唾。举杯对月嚼冰玉，桂香万斛清胸腹。夜檄江妃舞长袖，为君翻作天门曲。忆昔充贡两赴京，九重晨启瞻彤庭。怀策空归名不荐，五门微茫梦中见。"}