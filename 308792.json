{"id":"308792","title":"塞垣春·虫草，吴季愚大令夐见寄","dynasty":"现代","author":"赵熙","text":"酿雪魂蠕动。到九夏，新苗耸。孤根太素，一茎生翠，驼背微肿。是药根，又是春蚕蛹。究物化，区何种。冱寒天，阳和性，一锄身世如梦。芳宴锦筵开，花樽畔、今作清供。故国指西番，凑山路无缝。笑官园，菜把成例，劳千里、寄来青丝笼。别族待秋影，露萤飞碧垄。"}