{"id":"685123","title":"苦雨四首","dynasty":"明","author":"王渐逵","text":"几日不出门，雨深草苗长。麻豆既已荒，瓜蔬浑丛芒。风云乃凝冱，日月失景光。篁箨竞墙出，蜉蝣依砌上。山村寡往来，浊酒聊慰赏。虽无丝与竹，檐溜足清响。延伫南屏侧，盼睐清溪路。雨过新潦生，水深不可渡。怅望萝山岑，漭沆谁能到。忽忆岩下芝，萌折已滋茂。梁甫兴啸吟，槃涧成寤寐。多谢唐仙翁，无为阻吾驾。霪雨侵我宅，不霁其奈何。蛙声动四砌，垣牖化为坡。藩篱既已撤，林木成一家。青山匝四围，原隰潴陂池。吾苗安可保，所望则已多。常愿无饥渴，贫贱理则宜。石渠纡远涧，水溢舟楫通。乘之欲何为，驾言思我朋。入市岂不遄，所忧在积阴。风伯自诒阻，丰隆亦骄横。旱潦多荐臻，咎徵复何从。安得写我忧，杖策舒眺登。"}