{"id":"692255","title":"题竹酬颜仲平","dynasty":"明","author":"杨士奇","text":"移植成阴历岁时，虚心劲节几人知。临风每听龙吟好，待月常看凤翥迟。嘉客频游蒋诩径，高情閒咏武公诗。何时君子堂中坐，共看扶疏霁景熙。五十年前握手时，清怀雅度两相知。衡茅昨枉过临重，风雨深惭出迓迟。剡曲子猷俄反棹，市南摩诘更留诗。高山素仰陈夫子，冰玉于今见缉熙。"}