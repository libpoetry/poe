{"id":"693627","title":"和周吏部海门公韵","dynasty":"明","author":"邹元标","text":"记得濒行倒玉卮，春风系缆己多时。别来几度增惆怅，只向人前说项斯。文水潆回绕故城，几呼渔父盏同倾。醉来搔首忘机事，独上冈头看月明。壁间时挂不弦琴，风度泠泠万古心。我欲一弹山水调，却嫌人拟太高深。閒眠饱食只寻常，不用人间费忖量。欲向虚空弹一指，却疑傀儡此登场。纷纷异说总纵横，春到园林万木生。檐角风传天籁处，有声谁听到无声。每临秋水情偏淡，兴揽千山迹不孤。欲赠夫君难寄取，临风倍觉一言无。江门渔父老渔矶，笋蕨山中生事微。莫道小臣忘报主，春风时舞芰荷衣。"}