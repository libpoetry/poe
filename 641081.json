{"id":"641081","title":"送秦山人归天台","dynasty":"明","author":"林鸿","text":"天台山人薜萝衣，别予东将海上归。心如月塞征鸿远，兴逐秋城落叶飞。人间万事归来好，脱屣侯门迹如扫。楼外孤霞映赤城，窗前片月生沧岛。飞佩须过雁荡峰，系舟先听若耶钟。丹光夜绕三珠树，鹤影秋归五粒松。执手河桥酒半醒，小山别后桂青青。愿祈海上烟霞秘，长保尘中犬马龄。"}