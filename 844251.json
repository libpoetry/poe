{"id":"844251","title":"酬李君友石步厚庵韵书怀见赠","dynasty":"清末民国初","author":"林朝崧","text":"竹里双扉尽日关，行吟带索向田间。才非世用宜藏拙，道在躬耕敢爱闲？鸿雁北飞啼正苦，江河东下挽难还。凭君莫说南朝事，肠断哀时庾子山。一毫尘事不相关，托足何妨城市间。涤器酒炉偕隐好，垂帘卜肆食贫闲。诗中典午春秋在，梦里华胥气象还。知汝萧条家负郭，笑人捷径觅南山。"}