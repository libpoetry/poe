{"id":"1108869","title":"岁晚书事十首","dynasty":"宋","author":"刘克庄","text":"荒苔野蔓上篱笆，客至多疑不在家。病眼看人殊草草，隔林迢递见梅花。日日抄书懒出门，小窗弄笔到黄昏。丫头婢子忙匀粉，不管先生砚水浑。踏破侬家一径苔，双鱼去换只鸡回。幸然不识聱牙字，省得闲人载酒来。书生元不信禨祥，老去无端虑事详。白发社巫云日吉，明朝渫井更苫墙。郁垒钟馗尚改更，青云变幻几公卿。人间止有章泉叟，扑断衡山了一生。细君炊秫婢缲丝，綵胜酥花总不知。窗下老儒衣露肘，挑灯自拣一年诗。门冷如冰尽不妨，由来富贵属苍苍。谁能却学痴儿女，深夜潜烧祭灶香。岁晚郊居苦寂寥，日高盐酪去城遥。深深榕径苔墙里，忽有银钗叫卖樵。主公晚节治家宽，婢惯奴骄号令难。圃在屋边慵种菜，井临砌畔怕浇兰。丐客鹑衣立户前，岂知侬自窘残年。染人酒媪逋犹缓，且送添丁上学钱。"}