{"id":"698277","title":"答玉署交情四首","dynasty":"明","author":"倪岳","text":"青云三十年，追随鹓鹭行。葭玉夙相倚，永记金兰芳。知心志自合，同道非殊方。独愧顽钝质，幸不忝冠裳。家学不可负，友谊不可忘。黾勉效时用，直道古所臧。读书贵知道，处公必忘私。苟焉惟身图，君子恒贱之。居然廊庙尊，荣禄复如斯。岂不念瓦合，媕婀将奚为。夙承切磋益，日夕事箴规。植已苟无愧，去住亦随时。迢迢城东饯，孤亭临水云。知心二三友，惆怅惜离群。诗长不忍读，酒美难成醺。念兹交已久，感兹意何勤。丽泽日已远，诲言宁复闻。继今尚有赠，吾方望诸君。朝霞结浮阴，轻风送疏雨。扁舟溯安流，飒爽不知暑。推篷坐清晓，展转思延伫。夙荷圣皇恩，冥鸿遂高举。渺然江湖心，耿耿方自许。怀哉眷念情，因之寄斯语。"}