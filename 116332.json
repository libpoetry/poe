{"id":"116332","title":"走笔约无咎同赴大尹龙图四丈羔酒","dynasty":"宋代","author":"张耒","text":"昔者与兄城南邻，未省一日不相亲。谁令僦舍得契阔，此事我每怀古人。逾旬寒热不可说，遍体戢戢生赤鳞。是身非有病亦幻，调御未伏犹酸辛。布衾蒙头但欲睡，瞥见檐雪如飞尘。岂无杯杓与酬酢，口舌未肯亲芳醇。平生相逢百不问，斗酒倒尽才逡巡。崎岖行世得皆妄，嵬峨就醉事最真。残年峥嵘欲无日，晴云浩荡已有春。柳黄梅破最佳绝，京兆羔酒仍殷懃。"}