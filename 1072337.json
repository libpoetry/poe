{"id":"1072337","title":"曾宏父将赴官都城示诗次韵自述并赠其行","dynasty":"宋","author":"刘一止","text":"庾信多哀思，年来方解愁。低徊甘吏役，肮脏岂人谋。儋石才知饱，私田讵敢求。尚能吟玉案，未忍困牙筹。公子年方壮，才名惜甚休。聊持江氏笔，来赋谢公楼。慷慨思千里，翱翔近十洲。逢时宁有愧，阅世自多忧。客路尘沙暗，春风草木柔。公行欣入洛，我老谢封留。日月消书帙，江湖落钓舟。经纶公等事，此意莫悠悠。"}