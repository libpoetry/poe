{"id":"701024","title":"海珠寺","dynasty":"明","author":"梁朝钟","text":"南汉城边菰叶落，流花桥下水趋东。烟笼碧树春分后，月浸寒江子夜中。潮上石沉僧语歇，笛残人去蜡灯红。分明一幅蓬山景，吹入鹅潭影自空。素馨花谢有人愁，开尽芙容岁岁秋。几片锦帆迷海燕，千条银浪吼沙鸥。分开碧水鲛鮹室，隔断青山玳瑁楼。何似粤王台上客，松声终日送行舟。"}