{"id":"683949","title":"杂感六章","dynasty":"明","author":"王世贞","text":"新秋凉气微，大火犹蒸濩。不知当庭树，何繇中销落。葺葺梁间垒，玄鸟翩然作。今逝如有乖，昔来如有托。人情亦已长，积衰方成薄。冉冉西流日，杳杳东逝川。弃女守空闺，不知时变迁。膏沐一朝施，含羞不自前。虽复回青盻，盛年坐君捐。二八方偶进，骈齿复齐颜。为媚须及早，为恩须及好。再收当中热，再捐当何道。赤骥困服箱，足下有八埏。苍鹘困绦旋，翮下有九天。东风吹孟诸，短草何芊芊。鴐鹅飞我侧，狡兔出我前。㸌如云间电，挽弓不及弦。劲翮应脩蹄，为君荡群鲜。人生非遇合，安能自称贤。手携绿绮琴，去上高山阿。落日四无人，萧瑟扬洪波。凝神入天倪，心指遂相和。归来奏清曲，商飙綷纤罗。白云从东来，为我不忍过。奏者岂不廑，听者已隗俄。无情尚有知，有知当奈何。贫贱诚难处，富贵宁易居。畴为执两端，令我与愿俱。藜藿犹未糁，列鼎穷珍腴。饥者靡不佳，饱者不羡馀。窈窕南山云，归乎恣所如。千金买骏马，百金买辔头。百千制狐白，十千珊瑚钩。相从诸少年，宛洛书行游。宛洛富名倡，挟瑟进清讴。但知媚黄金，焉知我为畴。出当从客欢，归当从妇谋。"}