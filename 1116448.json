{"id":"1116448","title":"拟古","dynasty":"宋","author":"苏泂","text":"煌煌庭中菊，秋后各已花。玄霜下苍叶，憔悴同凡葩。采之或伤生，不采谓我遐。贵贱讵不然，无已安其家。萧条陶彭泽，归去随风沙。自古有如此，我何良叹嗟。季伦昔富贵，举国称石家。千金买绿珠，歌舞笑春华。醉归击珊瑚，恨不穷骄奢。黄尘洛阳起，里第生桑麻。仲尼卒旅人，历聘空摧车。古来竟何为，不见东门瓜。日月递相见，玄发惊蹉跎。冥冥北邙路，去者何其多。妻孥聚欢乐，志远身已讹。功名无富贵，此路不可过。可怜世上人，刺促鸣干戈。金尊幸有酒，不饮将如何。汉光昔未遇，颇为兄嫂欺。谁知韩王信，本是屠沽儿。他时筑将坛，意气帝者师。中兴屏新莽，长剑诛赤眉。皇天生一物，大小随其资。例令饥与寒，何以生育为。永言观厥成，圆璧殊方圭。天意定不尔，变化应须时。少小弄文翰，把笔能哦诗。十五学缀文，如茧中抽丝。青云付达官，十九名新知。南辕异燕路，鄙笑无挈提。甘心穷阎中，疏食黄瓜齑。区区蠹鱼习，槁死不可医。閒斋秉微尚，高视圣者师。谩言苦如荼，谁信甘如饴。自吾蜀中归，稍拂衣上尘。古今名利场，误杀多许人。归囊课宿有，颇欲谋其身。买花郡庠东，结屋清镜滨。山田不满百，浊酒当濡唇。庶几友生来，谈笑夜达晨。此志犹未遂，宽作明年春。人生几明年，谨勿浪苦辛。往时寻芳兴，屡醉黄金卮。日来酒量窄，三盏忘东西。虽然不多饮，不饮还复思。所以毕吏部，千古遭嘲嗤。每年梅花开，如与粲者期。有时棹孤舟，间或借马骑。水村及山驿，日炙仍风吹。醉归更有携，研席相娱嬉。今年堕尘鞅，颇复疏阔之。此君应有言，亦曰好恶移。凄凉残年历，春到无多时。如何江南岸，不见开一枝。"}