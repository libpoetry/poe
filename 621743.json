{"id":"621743","title":"我怀","dynasty":"明","author":"郭之奇","text":"忆昔小学岁，涉猎经史通。垂髫应茂选，总角饩庠宫。矢志天人策，称心词赋雄。弱冠登贤籍，春秋动云风。自知方幼学，欣获窥秘中。罄折披良友，卓荦向群公。孜孜明今古，矻矻考污隆。忽忘身贫贱，谓可致微躬。藜灯空六载，宣室渺宸枫。一朝辞砖影，香署日匆匆。不悲声名闇，方惊夙夜衷。伊余闻在昔，趋时道不同。离群应见异，迷宠自当穷。深怀进退谷，恃此寸心冯。逢人虽局蹐，省志自冲融。所求惟反鹄，谁敢复书空。忽念铅刀割，还收折臂功。谅生明盛日，庶不重昏终。"}