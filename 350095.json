{"id":"350095","title":"齐天乐·题吴玉才竹屋填词图","dynasty":"清代","author":"程颂万","text":"禅天绿梦围僧住，中边更无人我。凤尾捎云，龙吟蜕月，深闭重帘清课。牵萝计左。怅倚笛莺坊，省钟云卧。惜取婵娟，旧缣惊被暗尘涴。江城飞镝似雨，甚年时荩箧，都付篝火。蔡赏曾淹，高痴欲语，老去填词谁和。墙阴万个。尽玉戛风疏，翠交烟妥。那不桑尘，暂留深处可。"}