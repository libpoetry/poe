{"id":"816872","title":"角招二首","dynasty":"清","author":"蒋敦复","text":"万花暝。疏帘又荡湘烟，半堕蟾影。玉钗敲夜静。烛晕碎红，兰焰孤炯。香鬟怕整。恁独自、凄凉鸾镜。不怕伤春成病。但屈指未归人，莫高楼闲凭。谁省。黛螺怨凝。冰奁麝减，绣户侵菭径。五更风暗打，一角纹纱，吹开鸳帧。鹃啼梦醒。尽几许、离愁催迸。那是璚壶漏永。泪珠点滴齐飘，霜华冷。劝人瘦。秋来也、病腰可似疏柳。翠蛾描冷岫。几点黛愁，楼上纤手。芳华谢久。漫种得、山中兰亩。一夜湘江淼淼，恨羌笛不胜吹，望瑶京搔首。空有。画罗舞袖。银屏梦觉，临镜妆谁秀。凤钗欹枕溜。未了青春，伤心时候。衫痕检旧。怕不是、天涯中酒。那日清歌罢奏。最堪惜、月明前，花飞后。"}