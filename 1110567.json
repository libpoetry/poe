{"id":"1110567","title":"武进王丞二首 欣荣亭","dynasty":"宋","author":"孙觌","text":"客有倦游者，置居在西畴。平生会心处，高引寄一丘。吟窗山入坐，钓濑雪满舟。更秉西园烛，宽我千岁忧。仍倾中山酒，浇此万斛愁。出门何所诣，真欲老菟裘。东皋有佳致，中夜雨一犁。喜笑作春声，麦块青欲齐。浅濑发清响，陈根出新荑。红情颜未破，翠颦眉上低。练巾已堪岸，藜杖始一携。殷勤遗好音，胡芦来劝提。"}