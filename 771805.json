{"id":"771805","title":"「会心处不在远」，晋简文语也。余入西圃，有触而作 其三","dynasty":"清","author":"林占梅","text":"种松几树低，种竹成林广。松高岁数寸，一纪未盈丈。何时成老龙，朝夕劳梦想。却言绿筼筜，百竿抽芽上。夜静解箨时，簌簌听幽响。昨日才比肩，今朝已过颡。凌云志气高，遥遥如立仗。隔别三日间，刮目堪企仰。回顾几株松，云霄与土壤。同受雨露滋，其故难明朗。忽然得元奥，理如指诸掌。若问意如何，虚心故易长。凡我为学人，此理真堪仿。"}