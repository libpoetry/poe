{"id":"1070197","title":"九日块坐无聊越州使君季野舍人见过敝庐会方回承议亦至因游章公山林登览甚适越州置酒暮夜乃归作诗一首","dynasty":"宋","author":"程俱","text":"独坐正搔首，华轩款柴荆。念兹节物佳，及此久雨晴。驾言共幽讨，一放远目明。森苍蛾眉山，上有百尺亭。遥岑出西南，杳蔼川原平。城中十万家，烟云隐飞甍。凉秋得遐观，始觉天地清。朱栏据木末，开筵敞南荣。持觞屡相属，泛彼东篱英。不知日云暮，初月忽已升。秋娥亦徘徊，流光代华灯。风流龙山集，坐见千古情。慷慨相顾言，曜灵急飞腾。人生无根蒂，聚散不可凭。悬知明年会，相望若初星。公如洪都宴，杰阁依青冥。傥有英妙客，摛文焕丹青。我如斜山翁，浪爱九日名。幽忧不能写，浊酒或自倾。会与鉴湖老，兹山聊复登。"}