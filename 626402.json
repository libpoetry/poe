{"id":"626402","title":"美女篇","dynasty":"明","author":"薛始亨","text":"美女姣幽姿，高阁日初迟。重关鱼钥彻，邃闼捲罗帏。春风玄禽语，春露丰茸滋。床前濯素手，对镜画蛾眉。蝉鬓安钿掠，金爵盘青丝。环声振皓腕，飘摇香泽微。珊瑚交玉佩，明珠翠带垂。娃僮谙细语，保姆警容仪。静态辞游伴，矜情习礼诗。妙质年三五，令淑国人知。媒氏徒佻巧，玉帛旷佳期。紫兰开更落，恬坐阅芳时。"}