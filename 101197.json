{"id":"101197","title":"访惠勤惠思·天欲雪，云满湖","dynasty":"宋代","author":"苏轼","text":"天欲雪，云满湖，楼台明灭山有无。水清石出鱼可数，林深无人鸟相呼。腊日不归对妻孥，名寻道人实自娱。道人之居在何许，宝云山前路盘纡。孤山孤绝谁肯庐，道人有道山不孤。纸窗竹屋深自暖，拥褐坐睡依团蒲。天寒路远愁仆夫，整驾催归及未晡。出山回望云木合，但见野鹘盘浮图。慈游淡泊欢有余，到家恍如梦蘧蘧。作诗火急追亡逋，清景一失后难摹。"}