{"id":"592758","title":"光州学舍作","dynasty":"明","author":"欧大任","text":"贫家恋俸钱，疲马思刍皂。艰难千里不辞劳，憔悴一官那可道。广陵昨者滞三年，及到浮光始自怜。岂堪手板仍趋府，只合腰镰学种田。风尘作吏宁能傲，肮脏为人众所捐。沐猴而冠尽如此，醉骑土牛笑何似。涉世名轻贱老儒，还山许拙羞儿子。知己吹嘘未报恩，青云多少傍金门。讵乏平生嘉遁节，白头司马汉文园。"}