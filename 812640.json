{"id":"812640","title":"读元遗山集四首","dynasty":"清","author":"何震彝","text":"燕都文士能谐雅，滏水高名一代间。座上从容吟野菊，更无人道赵閒閒。曾得江湖盘辟乐，风阴野色互霏微。迟招红袖重城出，仆射陂头薄醉归。希颜投老殢吟身，华屋高资入劫尘。喜见云山能动色，崧邱僵卧太愁人。横波亭子压飞流，亡国哀弦激素秋。幕府空悲青口帅，擎杯倚剑看神州。"}