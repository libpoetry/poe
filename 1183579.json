{"id":"1183579","title":"奉和圣制送张说巡边","dynasty":"唐","author":"贺知章","text":"荒憬尽怀忠，梯航已自通。九攻虽不战，五月尚持戎。遣戍徵周牒，恢边重汉功。选车命元宰，授律取文雄。胄出天弧上，谋成帝幄中。诏旂分夏物，专土锡唐弓。帐宿伊川右，钲传晋苑东。饔人藉蕡实，乐正理丝桐。岐陌涵馀雨，离川照晚虹。恭闻咏方叔，千载舞皇风。"}