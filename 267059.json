{"id":"267059","title":"百字令·题仓海心太平草庐","dynasty":"现代","author":"叶楚伧","text":"小朝廷定，便西湖驴背，自成老矣。丈六梨花无敌手，海内如髯者几。盘马燕然，传书邛僰，得意当如此。太平庐里，行看投袂而起。丈夫别有文章，韬铃以外，露布万言耳。千古满江红一阕，辉映无双青史。椽笔霜寒，剑花铁冷，血作交河水。东门献馘，问是主人不是。"}