{"id":"815514","title":"送待御念东先生","dynasty":"清","author":"徐乾学","text":"徵书昨岁遣蒲轮，一载君恩许乞身。万里晴空余老鹤，五湖浩荡有潜鳞。同时祖饯倾名士，到处溪山访异人。却笑汉廷疏广去，赐金夸耀里闾频。年光晼晚客情多，白首尊前发浩歌。天上岁星知曼倩，人闲居士问维摩。久期汗漫游溟渤，乍喜飞腾谢罻罗。疲马萧条灞陵路，任他醉尉夜相诃。"}