{"id":"704884","title":"蒲汀诗","dynasty":"明","author":"薛蕙","text":"凤飞俯丹穴，龙游顾珠渊。神举岂无娱，冥期方眇然。哲人抗殊迹，昭世冠群贤。声华虽馆阁，赏寄乃山泉。泉源出山下，蒲生遍汀曲。波中演漾春，沙际参差绿。离离映寒草，冉冉依荒竹。发地辟兰皋，临流葺荷屋。荷屋积芳馨，蒲汀转幽敞。苍茫起暝色，寂历含秋响。白鸟狎鱼梁，丹瑩入书幌。淹留江海思，旷绝风尘想。风尘谢高韵，廊庙企鸿猷。适已道虽胜，匡时智弥优。德人鲜凝滞，大化任沉浮。终参子房幄，始泛䲭夷舟。"}