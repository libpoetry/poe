{"id":"581241","title":"泉石帘泉","dynasty":"明","author":"张诩","text":"白云绝顶有飞瀑，大珠小珠落万斛。初疑银河泻九天，又如环佩归仙躅。毛发森然不敢留，稍下百步金石幽。如将白练为帘箔，高挂清虚之殿头。定是天孙为纺绩，唤取鲛梭方织得。风来不卷月不钩，世不收拾垂百尺。我来手弄潺湲处，青天白日惊风雨。何当饱嚼九节蒲，捲帘飞挟蓬莱去。"}