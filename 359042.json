{"id":"359042","title":"桂枝香·秦对嵓招同过石公、钱础日、顾景行、严荪友、薛既旸诸子宴集","dynasty":"清代","author":"黄永","text":"玉堂金马。正年少归来，风流如画。庭院深深，锦席螺杯初把。西园东第人犹在，几冷落、骚坛风雅。稽康逾懒，山公老去，伤心茶话。看月落、雕阑花下。又箫鼓无声，明珠不夜。玉屑霏霏，万斛流泉倾泻。金谷豪华行似梦，今朝重结渔樵社。三更打后，参横斗转，萧然归罢。"}