{"id":"1225158","title":"客夜闻琵琶弹白翎鹊","dynasty":"元","author":"吴莱","text":"白翎鹊，东海来，十里五里何摧颓。一飞飞上青霄际，再飞飞堕黄沙堆。少年臂名鹰，齐出跨骏马。放鹰一驰跃，与鹊相上下。身佩木弓，射必命中。中叠双蹀血，芟毛天欲雪，摩云压草地多风。冲突三边有意气，指挥八极无英雄。白翎鹊，西海去，千里万里何轩翥。一飞飞上贺兰山，再飞飞过铁门关。少年领强兵，乘胜即转战。戟头吹火光，旗帜舞秋练。手持生铁刀，空城鸟雀尽死鏖。麋鹿疮痍无处避，角貒踯躅向人号。收拾广轮奠郡邑，肃清星岳静波涛。白翎鹊，东海西海都驱霩。太常召见日月山，治定礼行，功成乐作。大雅清商久寂寥，鹍鸡逻娑多弦索。上林花开早浮艳，榆塞叶落终回薄。一声高，一声低。一声慑懦百虎豹，一声束缚千鲸鲵。白头汉士闻先拍，青眼胡儿听却啼。君不见康昆崙、罗黑黑，开元绝艺倾一国。若还睹我白翎辞，二十四弦弹不得。"}