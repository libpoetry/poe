{"id":"502762","title":"书皎白处士墓表后","dynasty":"明","author":"王恭","text":"少微经天何烨烨，处士不言情亦惬。仙源渤海出清河，南宋尚书今几叶。人言处士曾怀宝，脱略凡机一何早。仲举空怜徐稚高，王弘未识渊明好。三十儒衣鬓尚玄，萧条元季事戈鋋。金天厌见搀抢动，洛邑长愁郏鼎迁。谁似当年独高洁，清风飘飘洒兰雪。仙客神交碧落游，仙人口受青囊诀。别墅閒堂野水滨，日长高枕道为邻。龙门月出翁山晓，鸡屿花明宰岭春。堂前玉树惊摧折，颜巷俄闻丧贤哲。天上文章记玉楼，人间皎白传清节。况有承家伍桂芳，若为黄鹄叹孤房。伤心忽洒亡人泪，丸胆曾留教子方。生平约契归同穴，百岁何曾昩成说。宦游令子远辞天，千里家林泣归血。福山原上草离离，地下焚黄会有期。黄阁词臣书墓碣，白云居士赋哀诗。"}