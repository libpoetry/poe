{"id":"583579","title":"杨汉中画菊歌","dynasty":"明","author":"黄衷","text":"今世画工信如市，下笔纷纷桃与李。何人却负高秋姿，毫端萧瑟金飙起。金飙起时百草乾，西园丛菊露漙漙。苦心只答天地肃，劲气宁知霜霰寒。万铃浅间邓州白，闲堂粲粲悬佳色。异种还闻是日精，孤根祇见依崖石。蝶怨蜂愁殿众芳，繁枝肯为覆银床。坐令几案并五美，休誇粉绘空文章。自古高人非寂寞，陶家不是闲篱落。未见南山一片心，谩道元公品题错。君不见落英之效秘以神，年华冉冉悲灵均。凭将妙用寿区宇，何但南阳百岁人。"}