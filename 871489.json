{"id":"871489","title":"赠知宫王南纪洞章歌","dynasty":"宋","author":"白玉蟾","text":"黄道珠躔阙一点，方寸无人洞门掩。桑田未变海水减，琪树开花绿苒苒。小有瑶章落龙虎，月坛香冷宫谁主。真人飏下神霄鸾，天驺惨惨归紫府。千山万山锁青烟，三树两树啼断猿。风飞杨花三月寒，人在城门烟水村。生而神灵长威武，笑携一卷黄庭去。坐断琳宫主㠭粥，星弁霞裙满堂庑。四海横香航烛人，肘行膝步来如云。爱河翻波渺无际，花生铁柱酆都春。把握阴阳一呼吸，长啸一声鬼神泣。仗剑唤雨轻撼环，化篆召雷略举笔。当年檄赴内道场，黄麻紫墨星争光。归来百庆喜具举，规模轮奂重铺张。翻思龙汉元年事，撞破混元识行李。满鼎铅霜火燄飞，绿颜雪齿君知否。松竹潇潇生泠风，白鹤一去草庐空。"}