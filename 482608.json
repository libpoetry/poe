{"id":"482608","title":"送尚抱灌往闽南采诗","dynasty":"明","author":"林鸿","text":"予生草泽閒，鼓腹歌唐虞。奈何际板荡，奋剑当前驱。千金酬壮士，白璧买良姝。放浪裘马门，嗜酒纵樗蒱。市朝既变更，部曲归里闾。三十始读书，谬为章句儒。闭门谢宾从，穷巷生寒芜。南山既啸傲，击节聊自娱。故人西北来，将归沧海隅。自言河岳英，以俟观风车。忽忽仆马疲，寥寥岁云徂。积雪照天地，严冰寒江湖。祖席临东门，欲发仍踌躇。赠之五云章，饮以双玉壶。"}