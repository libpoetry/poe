{"id":"467038","title":"病卧四首","dynasty":"当代","author":"陈永正","text":"不食亦不读，悄然阶月生。眼花无复望，骨立忍忘情。凉共馀辉入，灯仍宿昔清。自闻牛斗后，万事未分明。迟月不到户，夜分方照除。瞻望常自好，迢递定无殊。独立移谁影，閒摩得此颅。最圆前度别，岂但有盈裾。寒气还侵被，千方作好眠。危心终失计，无事幸经年。灯尚明明著，情其惘惘迁。便拚今夕寤，来抚十三弦。那得忘年日，心头事事真。月生将彻夜，迹往讵如尘。代异吟枯树，劫馀失旧身。不应苦相待，虚白似萧晨。"}