{"id":"1130461","title":"颂古","dynasty":"宋","author":"释慧空","text":"不是风兮不是幡，祖师端的广南蛮。夜深趁得曹溪渡，失却番禺两岸山。马师瞎却亮师眼，一入西山更不返。我有二十二藤条，寄与山中这担板。楚王城畔水东流，淮海维扬是九州。芦管一声春梦破，斜阳还在树梢头。说似一物则不中，个是南岳让和尚。东山早曾与么来，带累同行俱吃棒。新妇骑驴阿家牵，潦倒禅翁雪满颠。不解炉头煨死火，客来偏爱出人前。大食波斯饮百杯，停杯把挹万人魁。送风使过黄牛峡，不问瞿塘滟滪堆。德山棒，临济喝，寸刃未施先败阙。丛林尽谓是上机，明眼衲僧也大屈。庞公惭愧全无，马祖慈悲心大。直饶吸尽西江，东山未向伊道。引鼻拽回野鸭，元来却是家鸡。不管晦明风雨，才到五更便啼。身披粗布伽梨，手把大木槵子。天寒坐火炉头，动是说蛇说虎。我手何似佛手，拈起扇子擗口。打落帝释花冠，却是寒山扫帚。我脚何似驴脚，车轮顿生八角。三千刹海波澄，一阵西风叶落。人人尽有生缘，落花流出桃源。过后再寻无处，满蓑烟雨渔村。佛手驴脚生缘，三山影落中天。武帝多方学道，王乔端坐神仙。一等作野狐，堂堂大丈夫。徐行青草岸，踏破洞庭湖。灵云失脚，玄沙落堑，三十年冰河发焰。钱塘潮头来，成都药市集。叵叵汝州风，吹落毛僧笠。南瞻部洲锄地，东弗于逮种麦。西瞿耶尼拽磨，北郁单越吃面。百书不如一归家，千闻不如一见面。既归归见复何为，解道德山无佛殿。泥人煅就九转丹，石女一吃乘飞鸾。天门九重弹指间，再拜天帝除天官。瓜期既及风驭还，海变桑田知几番。又寻东山访平安，去时与偈墨未乾。戳瞎大地众生眼，夺其一切资生物。尽情推入大火坑，听从阿耨池中出。然后为念普安慰真言，唵摩尼佛㖃屈聿。"}