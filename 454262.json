{"id":"454262","title":"沁园春   梦呓","dynasty":"当代","author":"何永沂","text":"荡荡乾坤，偷儿大半，念念弥陀。惯威狐假虎，指龙为“马”。千寻铁锁，三字风波。张弩射潮，挥戈返日，惊煞当年春梦婆。凌绝岭，问摇摇残照，天意如何？卒嗟烂了千柯，怅蚁聚槐安劫数多。爱冰封雪锁，苍苍古柏。鸡啼剑舞，耿耿霜河。纸上真情，杯中傲气，幻起天风海浪和。谁共我，把唾壶击破，慷慨悲歌！"}