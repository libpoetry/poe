{"id":"1126106","title":"和慎思诗呈同院诸公","dynasty":"宋","author":"商倚","text":"秋日同文馆，群贤道足依。心游黄卷静，目送白云归。宝玉荆山尽，文星禁掖稀。清谈欣屡接，纷若落琼玑。秋日同文馆，云沉夕照光。蛩吟阶下草，萤照屋间梁。卧月搜诗句，挑灯认药囊。夜阑独衾枕，归梦楚山长。秋日同文馆，愁肠夜九回。图书堆枕畔，歌吹隔墙隈。宿鸟翻枝去，凉风带雨来。新诗劳见寄，难继谪仙才。秋日同文馆，群书昼可依。衰迟多病在，留滞故园归。但怕酒杯满，莫教诗卷稀。惟羞狂斐句，瓦砾报珍玑。秋日同文馆，晨晖带冷光。綵云瞻凤阙，细雨忆鱼梁。久事班超笔，空嗟赵壹囊。帘閒坐无语，千丈旅愁长。秋日同文馆，西风昨夜回。燕巢留屋角，蛛网挂墙隈。书任边韶懒，诗惭匡鼎来。人人皆抱璞，谁是济川才。"}