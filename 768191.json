{"id":"768191","title":"摸鱼儿 其一","dynasty":"清","author":"李符","text":"药房深、邻娃学绣，綵绷杏轴初展。横枝待补双栖乌，拈起翠针情倦。曾瞥见。早避入、金鹅屏背藏娇面。雕镂架浅。遮不住全身，画裙拖处，藕覆露猩点。长廊静，花漏残阳一线。回阑十二行遍。绯桃径窄无人过，芳意都含斜盼。罗袖茜。怪双敛、低垂未易抬香腕。红蔷刺罥。试说与云松，赚伊将手，扶起鬓钗燕。"}