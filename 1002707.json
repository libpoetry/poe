{"id":"1002707","title":"戏呈休文屯田","dynasty":"宋","author":"曾巩","text":"陈侯隽拔人所羡，岁晚江湖初识面。已闻清论至更仆，更读新诗欲焚砚。天子无由熟姓名，诸公固合思论荐。乌靴况已踏台省，黑绶未得辞州县。落落逢人愈难合，欣欣顾我能忘倦。跬步粗官别经岁，角巾广坐今相见。绕郭青山叠寒玉，萦堤远水铺文练。明红靓白花千树，隔叶跳枝莺百啭。佳时苦雨已萧索，落蕊随风还面旋。纵无供帐出郊野，尚有清樽就闲燕。脱遗拘检任真率，放恣嘲谐较豪健。东廊解榻不共语，明日离亭空眷眷。"}