{"id":"1154911","title":"长林令卫象饧丝结歌","dynasty":"唐","author":"司空曙","text":"主人雕盘盘素丝，寒女眷眷墨子悲。乃言假使饧为之，八珍重沓失颜色，手援玉箸不敢持。始状芙蓉新出水，仰坼重衣倾万蕊。又如合欢交乱枝，红茸向暮花参差。吴蚕络茧抽尚绝，细缕纤毫看欲灭。雪发羞垂倭堕鬟，绣囊畏并茱萸结。我爱此丝巧，妙绝世间无，为君作歌陈座隅。"}