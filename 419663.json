{"id":"419663","title":"法曲献仙音 吹万、沧叟诸老招饮，实为怀超社集，余以局外获与，赋此简吹万并谢沧叟","dynasty":"近现代","author":"姚鹓雏","text":"荐菊泉寒，结兰云寂，秋入江楼弦管。手馥签芸，鬓摇杯醁，联吟茧笺濡满。比洛社山阴宴，流风定非远。海波浅。向蓬壶、自成栖逸。元亮老、常恨意多世短。万轴散戈船。怕重翻、松椠残简。置驿飞书，恰招要、林竹清茜。笑安丰俗物，把臂忽逢嵇阮。"}