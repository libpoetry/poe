{"id":"721245","title":"奉答业师欧先生见怀之作次韵","dynasty":"明末清初","author":"陈子升","text":"策杖何从出世氛，避人深识海鸥群。明珠暗道皆丛怨，磐石虚名谁复闻。兰畹不供骚客佩，松风时播隐居文。从游独近朱明路，已小罗浮四百君。几载谈天辩五车，浮云城阙望弥遮。洲中有橘千头实，墙下无桑八口家。金石古文封小草，丹青明誓托繁华。每从南郭欣闻籁，终负东陵懒种瓜。"}