{"id":"901423","title":"和赵大监雪一首","dynasty":"宋","author":"张舜民","text":"腊雪称为瑞，初春又不同。月藏灯市底，云泛綵山中。洒面犹堪数，连宵势莫穷。催花萦小槛，引絮舞低空。三径从谁扫，千门倏自通。䙰褷消酒力，料峭却东风。阔壅平戎幕，孤撑访戴篷。岂期麟趾客，并舍虎门东。郢国歌难和，梁园赋易工。何人知帝力，鼓腹颂清衷。"}