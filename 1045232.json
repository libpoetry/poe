{"id":"1045232","title":"书江氏芝草记后","dynasty":"宋","author":"徐积","text":"天门嶪嶪，洞达通彻。地虽幽阴，明白昭晰。有来即应，无往弗答。或旋其日，或逾厥月。或降吉祥，或出妖孽。或生美好，或产丑缺。或使合并，或令分裂。凡皆若此，其故可说。人之所喜，神则欢悦。和气流畅，精粹凝结。草木受之，形类孤绝。其无所苟，而不徒设。爰有江氏，世载其德。子子孙孙，能敬勿失。其叔有令，如出诸意。戮力同心，道路相继。二十六丧，收敛聚会。在圉之北，同日俱痤。乃有二物，以彰厥美。其一维何，是曰灵芝。如盖上设，如杠下持。其色黄紫，其光陆离。其肉坚厚，弗柯弗衰。其二维何，是曰连理。巨干修枝，贯通骨髓。物不可间，人不得披。以类考之，不必异本。其奇若此，其吉勿问。其恍其惚，其惚其恍。必寓诸物，以来神贶。维神之贶，如冈如陵。有德者胜，德虽可胜。其心兢兢，则亦可承。维神之贶，必以其类。或大其家，或大其世。敬之戒之，永终厥义。"}