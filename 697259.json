{"id":"697259","title":"御史大夫豫章徐公过访","dynasty":"明","author":"胡应麟","text":"万户千门辟草莱，甘泉驰道拂云开。梯航绝塞中丞绩，柱石明堂大匠材。邺郡风流齐七子，丰城虹色射三台。宁辞病骨盐车下，矫首长呜郭隗台。天都翘首碧云重，粲烂轩车此日逢。廷尉高门容驷马，司空神剑合双龙。丹扉夜辟乾坤静，绛阙晨披雨露浓。最忆登坛清兴远，千篇晴色照芙蓉。"}