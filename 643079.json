{"id":"643079","title":"送罗生之吏部","dynasty":"明","author":"胡奎","text":"鲁阳莫驻西飞日，精卫莫填东逝波。沧波无情白日短，奈此西飞东逝何。南昌城东罗孝子，捧檄还家二亲喜。一夜江头春水高，片帆又逐南风起。儿有宜男草，种之北堂前。儿有昆崙桃，介寿三千年。朝盘鲤鱼白如玉，明年儿归当食禄。白日可驻海可填，儿心报恩同昊天。"}