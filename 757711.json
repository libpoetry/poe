{"id":"757711","title":"摸鱼儿 题王四峰文学采菱图","dynasty":"清","author":"归懋仪","text":"荡轻桡、绿杨花软，苍茫远水无际。菱花似雪铺湖面，掩映嫩红娇翠。枝叶肥。喜指爪玲珑，不怕纤芒刺。含芳孕美。想沁雪诗肠，粲花妙舌，恰称此清味。红尘里。多少虚名幻利。萧闲怀抱能几。沿堤采采归来晚，摇荡满湖云气。柔橹曳。惊宿雁成行，齐向沙汀避。斜阳蓬背，正细剥青冰，乱堆软角，醉唤水仙起。"}