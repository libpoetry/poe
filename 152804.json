{"id":"152804","title":"晚出江城闻角","dynasty":"宋代","author":"贺铸","text":"古壕沮洳荷叶枯，矍铄秃鶖行且渔。山衔日脚水关掩，孤楼引角吹单于。胡马嘶风兴非浅，壮图旧迹随尘卷。秋尽湖边雁不来，流落方悲去人远。十月之交五夜长，河横斗直天苍凉。苏门故里斗杓下，岂无伯仲勤相望。君不见剡蓬为矢弧弦桑，男儿落地地四方。履屐无根著家巷，道梁适楚犹吾乡。鸲鹆不踰济，橘渡淮为枳。吾心况物未应然，随牒官身聊尔耳。"}