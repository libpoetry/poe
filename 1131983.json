{"id":"1131983","title":"湖上被水有感二首","dynasty":"宋","author":"黎廷瑞","text":"汲汲湖上叟，种瓜湖上园。晨夕自抱瓮，长此苍玉丸。所希烈日中，消彼行人袢。垂垂一月雨，平陆白浪翻。屋庐且已没，根蒂那复存。初心竟何如，天意吾奚言。天公亦儿剧，日纵骄龙嬉。弄翻鬣上瓢，一壑共渺迷。交交蛙出灶，洋洋榻浮龟。居者既忧垫，行者复蹈危。覆舟谁氏妇，灭顶谁人儿。一戏遂如许，高高那得知。龙骄未易制，天剧不可为。"}