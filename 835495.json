{"id":"835495","title":"月华清 丙午元夕，从东骛山乘月还山庄","dynasty":"清末民国初","author":"王闿运","text":"镫影新春，蟾远此夜，几家庭院箫管。缓缓轻舁，熟路未妨归晚。正到门，爆竹烟笼，先照著、玉梅花暖。庭畔。似云阶月地，游仙乍返。暗数前时赏玩。只第一良宵、姮娥难见。度尽华年，宝马香尘梦远。怕夜寒、帘隙窥人，湿衫袖、柳梢吟怨。缘浅。想玉人独自，璇宫漏转。"}