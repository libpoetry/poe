{"id":"588383","title":"寿区白斋梁毅所二同年七十一同四月生 其二","dynasty":"明","author":"王渐逵","text":"玄云倏以霁，舒望倍清圆。良辰既难得，雅爱亦自宜。三寿欣作朋，华堂列芳筵。古人重五福，康宁乃居先。兄弟共为乐，脱略返自然。吁嗟误尘网，一落经岁年。慨彼蜉蝣子，营营徒自怜。脩林无俗颜，委卷有真诠。来鸟亦中正，月色当我前。举杯各尽欢，饮以斟复旋。人生不常少，素发冠其颠。诞日不为乐，达士羞与传。"}