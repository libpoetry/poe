{"id":"576902","title":"天马歌","dynasty":"明","author":"陈琏","text":"汗血神驹不世出，一旦生下月氏窟。凤臆龙鬐首渴乌，身带虎文异筋骨。朝刷昆崙，暮秣西极。电迈飙驰，不可慌惚。仰天长鸣，万骑辟易。忆昔元封盛治时，长驱万里来京师。天子纵观心独喜，荐诸宗庙形歌诗。翠云为鞁七宝鞍，置之天驷十二闲。乘舆亲临至甘泉，曾骖玉辂鸣和鸾。君不见汉家凋弊由天马，无限生灵膏草野。万古千秋恨未消，至今鬼哭宛城下。"}