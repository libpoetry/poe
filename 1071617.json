{"id":"1071617","title":"琴高鱼","dynasty":"宋","author":"汪藻","text":"百川萃南州，水族何磊砢。其间琴高鱼，初未列楚些。岂堪陪薧鲜，裁用当殽果。土人私自珍，千里事封裹。遂令四方传，噍嚼亦云颇。俗云琴高生，控鲤宛溪左。灵踪散如烟，遗鬣尚馀颗。向来骑鲸人，逸驾尝慕我。不应当时游，反用此么么。得非效齐谐，怪者记之过。彭越小如钱，踪迹由汉祸。越书载王馀，变化更微琐。因知天地间，人莫穷物夥。区区于其中，臆决盖不可。伪真吾何知，且用慰颐朵。"}