{"id":"459109","title":"八月二十未明早点店作","dynasty":"当代","author":"卢青山","text":"我来长沙夜未移，初秋深露挟风吹。市桥独立罔投所，昏灯三五照雾稀。踯躅喜得独开店，相迎散发眼犹眵。迓我入座有美意，冰椅霜案寒倾肌。洒扫擦抹不我顾，闷欲作诗嗟无题；贪朝夺暮亦可叹，同有所求安忍催。垒盘雪线炒米粉，噎喉涩颊难止饥。寡坐空室莫能语，天穹似欲永不曦。始我出行得大壮，卦推反覆曰不宜。龙未见田已如此，岂真铩羽摧鳞归。诗成略略人车起，独倚路灯观尘飞。"}