{"id":"583443","title":"哭陆廉伯詹事","dynasty":"明","author":"王缜","text":"长啸仰天明，哲士何凋丧。贤圣既日远，前辈复谁望。忆昔公存时，词林有凭仗。英气挺山岳，健笔敌刘项。追琢金玉相，洒落江湖浪。乾坤百物情，随意咨跌宕。一官三十年，位已近君相。王曾声价新，范晔才猷壮。东阁富论思，西垣多述创。当世可无双，前代讵多让。朝方倚司马，士正思刘向。造化不可知，修短竟难谅。平生功业志，未得大敷畅。山颓梁木萎，天黑魁星暗。但闻逍遥歌，不复亲几杖。我本樗枥材，桃李滥收奖。前路方茫茫，磊落将安放。鸣呼已焉哉，天乎何荡荡。"}