{"id":"815840","title":"拟李长吉上之回","dynasty":"清","author":"顾书城","text":"上之回，七德舞。献泮宫，衅灵鼓。鲸观筑，狼胥封。销剑戟，铭鼎钟。蚩尤旂捲天弧屈，文治武功光日月。上之回，朱鹭奏。脱虎贲，掣鲸吼。尸禺血，夔鼙猩。伏波绩，燕然铭。铜柱天高高无路，石烂海枯乃许渡。上之回，坑灰煦。佑斯文，重稽古。昏雾扫，穷奇诛。开虎观，延鸿儒。奎光睒睒太乙降，辉欱炬照臣向。"}