{"id":"1132177","title":"叶宗裔为令叔求竹山诗","dynasty":"宋","author":"戴复古","text":"爱竹旧称王子猷，今君异世等风流。山中便是清凉国，门下合封潇洒侯。有此一堂真可隐，不妨诸侄与同游。吟边想像参差绿，许我携琴一到不。一景分明似渭川，竹山堂好以人贤。兰亭价为羲之重，岘首名因叔子传。紫翠数峰长在眼，琅玕万个欲参天。老夫身堕尘埃底，遥挹清风亦洒然。"}