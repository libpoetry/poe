{"id":"247801","title":"答何劭诗·吏道何其迫","dynasty":"魏晋","author":"张华","text":"吏道何其迫，窘然坐自拘。缨緌为徽纆，文宪焉可逾。恬旷苦不足，烦促每有馀。良朋贻新诗，示我以游娱。穆如洒清风，焕若春华敷。自昔同寮寀，于今比园庐。衰疾近辱殆，庶几并悬舆。散发重阴下，抱杖临清渠。属耳听莺鸣，流目玩鯈鱼。从容养馀日，取乐于桑榆。"}