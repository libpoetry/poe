{"id":"694973","title":"西署牡丹盛开顾戒亭何宜山王寄山刘两江梁定斋徐阳滨蔡澹塘诸长官次第招赏漫赋","dynasty":"明","author":"庞嵩","text":"海宇衣冠会已奇，为逢花节又衔卮。簿书幸了公家务，乐意偏于春事宜。异色肯输姚魏种，荣观应拟洛阳时。东风岁岁浑谁伴，芍药阶前是素知。得共看花且看花，赏心赢并酒杯赊。低枝过雨纷擎锦，密叶迎风碎剪霞。镜里凝妆浑欲语，玉容缓步不须遮。东园醉向西园醉，况复莺声处处嘉。"}