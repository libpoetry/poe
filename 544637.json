{"id":"544637","title":"结夏西山诸佛刹效初盛体为排律十首 其六","dynasty":"明","author":"胡应麟","text":"荐福崇新搆，能仁拓旧基。殿疑身毒割，宫似竺乾移。法力金容耀，毫光玉髻披。恒沙登觉岸，阿耨渡香池。五蕴空罗刹，三摩驾辟支。千身菩萨现，九劫梵王离。幻化天魔伏，灵通地藏知。运开龙汉后，年纪赤明时。鹿女衔花献，猿孙拾橡嬉。楗关驯虎豹，伏砌断蛟魑。古树撑崖出，寒花抱石敧。飞萝悬绝磴，夹筱蔽清漪。生老偏愁病，贪嗔独恋痴。道存无尽藏，劫满阿僧祗。舍宅王珣癖，过门杜甫饥。芒鞋万峰雪，岁晚入蛾眉。"}