{"id":"683116","title":"入山后览定水仰山二上人并吴讲师次予发成都绝句韵因复次韵述事言怀","dynasty":"明","author":"方孝孺","text":"落日斜明挂树瓢，下方城郭去人遥。青山过雨僧深定，门外云封独木桥。羽客禅僧也好奇，对人觅句几攒眉。林端新月初高夜，叶底残红落尽时。倚涧人家近更清，吠风惊犬走还迎。衲衣鹤氅从章甫，落日看山一字行。山南夫子待多时，庭外松花落涧芝。夜半梦回闻鼓响，觉来颡泚冷沾眉。涧底白头僧浣衣，云间童子负薪归。幽栖更羡投林鸟，半巳寻巢半巳飞。千寻古木巳无柯，万丈深渊不起波。此日胜游他日记，落花时节到中峨。东海西头是我家，门前花径接鸥沙。三年别后徒多恨，敢道诗书读五车。山行十日只逢僧，尽道蒙恩报未曾。共上峨眉望宫阙，祥云五色绕三层。奉诏名山作胜游，壮怀如水不停流。今朝独坐峨眉顶，一览端能隘九州。榻借禅那岂夙缘，坐来浑似旧家毡。祗应心事惭苏晋，不解长斋绣佛前。"}