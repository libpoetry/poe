{"id":"812705","title":"胡明宫词","dynasty":"清","author":"吴受竹","text":"琼楼十二浸凉波，枕上秋风敛翠蛾。隔院忽闻天乐近，玉箫吹处月明多。云鬟不整玉容愁，再拜重华却蹇修。销尽蛾眉无限妒，世间复有女巢由。云在瑶阶月在池，藕花香里写乌丝。深宫只奏南薰曲，不似骊山避暑时。水晶帘卷月黄昏，蟋蟀秋声彻禁垣。斗罢每邀天一笑，朝来分赐小雕盆。西风瘦影锢长门，一片寒砧欲断魂。闻道贵人曾赐死，始知憔悴是君恩。朔风猎猎响寒空，衰草黄云入梦中。料得君王眠毳帐，系腰犹忆玉玲珑。幸车深夜出重门，怊怅微吟达至尊。三十六宫寒月白，一篇《红药》独承恩。深闭尧门独影哀，玉阶春尽长青苔。无情鹦鹉双栖处，天语香浮潋滟杯。重重鱼钥锁黄昏，旧枕珊瑚总泪痕。寄语江南红粉女，莫将玉貌丐君恩。碧槛红栏十二重，罗衣绣带尽当风。由来天上无人地，何事堤防问守宫。"}