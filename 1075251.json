{"id":"1075251","title":"十六夜月色甚明与客棹舟至普宁寺","dynasty":"宋","author":"周紫芝","text":"昨宵明月共千里，今夕极天无一云。不知谁令太虚空，着此皎皎白玉盆。长空与月慰愁眼，良夜得酒含微醺。天公有约不可负，急荡两桨凌江濆。更携江上满船月，来打寺下三更门。脩廊夜寂风叶乱，古佛不语残膏存。老禅今夕但拍手，狂客数辈空馀樽。高谈剧语天亦怒，白璧故遣云相吞。人言祸福真倚伏，欢常有馀饮不足。篙师促客归去来，夜半风颠浪如屋。"}