{"id":"702991","title":"山庄午节次韵酬雪湖二首","dynasty":"明","author":"谢迁","text":"柳阴深处钓鱼船，风送荷香醒昼眠。诗债漫偿端午节，梦魂不到九重天。青松列架云横壑，白鹭群飞水护田。一曲南薰消永日，知音相遇两欣然。半掩衡门不系船，醒时歌咏醉时眠。逍遥笠屐湖边路，蓊郁桑麻雨后天。嘉会有缘凭入社，素餐非分合归田。古来莫逆真能几，蚤晚相过一粲然。"}