{"id":"1114782","title":"思归偶成","dynasty":"宋","author":"李曾伯","text":"春来便拟问归津，转眼江流若许深。六十岁翁穷塞客，八千里路故乡心。鹃啼月树添征思，鹊语风檐误好音。只有云山遮不断，梦随栩蝶过家林。杜鹃一自听天津，南北纷纷患转深。备谨彻桑征戍事，忧形恤纬老臣心。惊闻边信多蛮语，喜动乡情带楚音。若得君王放归去，便陪莲社访东林。"}