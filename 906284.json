{"id":"906284","title":"次韵刘宽夫","dynasty":"宋","author":"李弥逊","text":"向来志功名，唯恐着鞭后。老来倦轩冕，待兔但知守。晨昏课朱墨，岁月计升斗。微官成底事，坐费白驹昼。晚从松竹游，忘言到心友。十年成莫逆，百念付乌有。谁念愚溪愚，未种柳州柳。有如压糠覈，责以出醇酎。苍官与青士，赖尔对卮酒。不知我形秽，浪处珠玉右。刘侯妙雕琢，真是运斤手。鹏风若有待，豹雾恐难久。清池环小翠，一室仅十肘。胸中着云梦，不数渭川亩。嗟予远世心，大似与君偶。拟歌于蔿于，击节和鸣玖。觅句了不工，青灯坐搔首。"}