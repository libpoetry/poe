{"id":"1240799","title":"送王知事迁台架阁","dynasty":"元末明初","author":"杨维桢","text":"河间王郎后王粲，文采风流发奇干。十年挟策胄子学，博士先生此邻县。登楼作赋少追骚，六代同风扫糜烂。孰知王郎气骨高，声处箴官执□弹。大朝陈署统乌府，三语从容五行雁。案头可但抱成书，簪笔□□曾坐旦。浙河以西风纪难，官寺狼残民久散。定应敷奏一鸣汤，未数威棱三斗炭。且令风裁徒事幕，三尺持平金石贯。喜见清□出冰雪，又送文溪入秋汉。南端文法重检详，架阁名官资主辩。皂囊白简不敢咨，如守遗珠剑空盼。九重关内急群言，天子英明在东观。寄语西来王子渊，早颂贤臣职台谏。谏章前一及东南，且为盐租发长叹。"}