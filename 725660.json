{"id":"725660","title":"长安有狭斜行","dynasty":"南北朝","author":"萧纲","text":"长安有径少，涂径不通舆。道逢双总丱，扶轮问我居。我居青门北，可忆复易寻。大息骞金勒，中息绾黄银。小息始得意，黄头作弄臣。三息俱入门，雅志扬清尘。三息俱上堂，觞肴满四陈。三息俱入户，照耀光容新。大妇舒绮絪，中妇拂罗巾。小妇最容冶，映镜学娇颦。丈人且安坐，清讴出绛唇。"}