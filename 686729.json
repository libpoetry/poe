{"id":"686729","title":"寄閒斋少宰四首次白岩韵","dynasty":"明","author":"边贡","text":"䢴江西路溯流风，城郭山林道路通。兄弟自为真率会，秪应随俭复随丰。腰袅燕台白玉珂，水亭山寺赏吟多。相看已恨俱华发，更奈苍江远别何。登临随处见题名，想像当年载酒行。山翠不遮牛首寺，江流长抱石头城。竹门潇洒对江开，中有高亭扁快哉。为问亭中二仙客，几时骑鹤上蓬莱。"}