{"id":"1106925","title":"次韵和仲咸感怀贻道友","dynasty":"宋","author":"王禹称","text":"莫问穷通事若何，遇花逢酒且狂歌。人情易逐炎凉改，官路难防陷阱多。只合收心抛世网，不须推命说天罗。如今玉石休分别，免被无辜刖卞和。好齐生死与穷通，古往今来事略同。轩后谩留烧药鼎，汉皇虚筑望仙宫。鉴中容鬓看看老，梦里荣枯旋旋空。不逐冥鸿天外去，可怜燋烂扑灯虫。"}