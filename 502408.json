{"id":"502408","title":"寒食客秦淮忆旧","dynasty":"明","author":"刘炳","text":"去年寒食长途客，桃花落尽梨花白。今年寒食客秦淮，杏花李花无数开。东风凋残白羽箭，落日独倚黄金台。缁尘萧骚吹病目，破帽乌靴泥漉漉。藜杖东山吊谢安，怅望飞云仰天哭。凄凉心事更谁怜，绿绮可以调丝弦。子期已矣伯牙死，高山流水空荒烟。王孙不归芳草暮，解衣沽酒驱愁去。谁言一醉可销愁，酒入五肠肝胆露。便拟扬帆析木津，仍期挂剑扶桑树。志士长怀沟壑忧，功名百岁等浮沤。雨晴浪暖河豚上，载酒沧江弄钓舟。"}