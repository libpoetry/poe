{"id":"519438","title":"子昂万竿烟雨卷","dynasty":"明","author":"朱诚泳","text":"风流学士宋公子，玉堂挥洒金壶水。渭川千亩贮胸中，烟雨都归笔锋里。筼筜无数长琅玕，彩凤飞来玉宇寒。箨龙蜕骨何太暮，孤梢还拂云之端。隔世可人如对立，凄迷浓墨看犹湿。百年心事付南枝，疑共湘灵夜中泣。呜呼此老神仙流，七绝奚啻此君遒。苕溪山水亦何意，令人独说东陵侯。"}