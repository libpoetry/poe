{"id":"1252849","title":"次韵二首","dynasty":"元末明初","author":"王冕","text":"老吾濩落忘机久，江湖鸥鸟弗猜疑。黄花围宅如元亮，白雪满床无子期。身后虚名定何益，世间多事不须知。故人有约来招隐，莫待秋风老桂枝。野人住处无车马，门外蓬蒿抵树高。石脚云生三伏雨，屋头松撼五更涛。田园入画真堪笑，薪水供厨只自劳。匣底豪曹苔欲满，夜来忽作老龙号。"}