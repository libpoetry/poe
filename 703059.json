{"id":"703059","title":"和揭阳冯明府感旧诗二首次韵","dynasty":"明","author":"谢宗鍹","text":"黛螺销尽殒蛾眉，油壁青骢岂再期。只道千金人似玉，翻怜一缕命如丝。王家无复迎桃叶，白傅真成别柳枝。应忆巫峰何处是，春灯夜雨梦还疑。返魂无计觅残香，泉路人间总断肠。夜月珠归迷合浦，春风花落恼河阳。玉钗化后空留燕，瑶瑟无声冷泣凰。去住因缘俱莫问，空花看换眼前光。"}