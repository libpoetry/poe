{"id":"702327","title":"追和江东之学士留寓南京上新河徐氏园亭之作","dynasty":"明","author":"程敏政","text":"留寓得林坰，浑疑宿幔亭。禽声翻角徵，山色中丹青。雨竹驱尘净，风花又梦馨。主人能解事，终夕候文星。借住新河口，双扉逐岸垠。水花堪索笑，山果得尝新。暂谢催诗吏，时迎载酒人。乘凉多竹树，随意脱簪绅。明月几回团，幽居体自宽。绿醅时解困，白苧晚生寒。唤客弹棋子，看人把钓竿。年来通禁籍，回首忆清欢。"}