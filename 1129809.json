{"id":"1129809","title":"送僧","dynasty":"宋","author":"释重显","text":"乘兴飞帆别翠峰，水光春静冷涵空。到人若问曹溪意，祇报卢能在下风。禅石飞流溅碧莎，利生还喜下云坡。途中若立三千客，剔起眉毛不在多。栴檀林里振金毛，四顾清风拂几遭。曾许全威作云雨，不知何处是尘劳。云衣轻拂下层峦，松桧生风触袖寒。谁问亲游乳峰意，百千年后与谁看。"}