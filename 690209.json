{"id":"690209","title":"冬日杂咏三首","dynasty":"明","author":"张邦奇","text":"落叶打尊盎，空山酒自波。《九歌》凄宋玉，三易老田何。赤岸疏杨柳，高檐响薜萝。岁寒心想绝，朋旧已无多。草枯连野旷，牛饱背童归。独鹘饥偏厉，孤云冻不飞。松风哀涧玉，苔石曳寒衣。霜白鸣鸿远，潭光溅竹扉。满目悲生事，玄阴梗夕晖。对村灯焰冷，穿幄笛声微。改火仍逋旧，饥年半习非。枉教啼络纬，勤织也无衣。"}