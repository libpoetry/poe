{"id":"1199608","title":"赠沙门竺法頵三首","dynasty":"魏晋","author":"张翼","text":"郁郁华阳岳，绝云抗飞峰。峭壁溜灵泉，秀岭森青松。悬岩廓峥嵘，幽谷正寥笼。丹崖栖奇逸，碧室禅六通。泊寂清神气，绵眇矫妙纵。止观著无无，还净滞空空。外物岂大悲，独往非玄同。不见舍利弗，受屈维摩公。至人如影响，灵慧陶意劫。应方恢权化，兆类蒙慈悦。冥冥积尘昧，永在岩底闭。废聪无通照，遗形不洞灭。明哉如来降，豁矣启潜穴。幽精沦朽壤，孰若阿维察。遥谢晞玄畴，何为自矜洁。邈邈庆成标，峨峨浮云岭。峻盖十二岳，独秀阎浮境。丹流环方基，瑶堂临峭顶。涧滋甘泉液，崖蔚芳芝颖。翘翘羡化伦，眇眇陵岩正。肃拱望妙觉，呼吸晞龄永。苟能夷冲心，所憩靡不净。万物可逍遥，何必栖形影。勉寻大乘轨，练神超勇猛。"}