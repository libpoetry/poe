{"id":"696763","title":"扈从再狩武冈次学士胡公韵","dynasty":"明","author":"金幼孜","text":"晓瞻行殿倚岧峣，步入高峰路更遥。铁骑蹴云开御道，苍鹰掠野上层霄。旌旄高下随山转，烟火依微隔树烧。忝后词臣惭谫薄，几回扈跸逐行镳。辇道霏霏散紫尘，好风晴日煖先春。羽林列骑分兵卫，玉帐迎銮引从臣。香度綵云瞻御气，光涵宝露沐深仁。太平久协非熊兆，况是清朝集凤麟。"}