{"id":"14733","title":"送张盥赴举诗","dynasty":"唐代","author":"刘禹锡","text":"尔生始悬弧，我作座上宾。引箸举汤饼，祝词天麒麟。今成一丈夫，坎坷愁风尘。长裾来谒我，自号庐山人。道旧与抚孤，悄然伤我神。依依见眉睫，嘿嘿含悲辛。永怀同年友，追想出谷晨。三十二君子，齐飞凌烟旻。曲江一会时，后会已凋沦。况今三十载，阅世难重陈。盛时一已过，来者日日新。不如摇落树，重有明年春。火后见琮璜，霜余识松筠。肃风乃独秀，武部亦绝伦。尔今持我诗，西见二重臣。成贤必念旧，保贵在安贫。清时为丞郎，气力侔陶钧。乞取斗升水，因之云汉津。"}