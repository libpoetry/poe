{"id":"812753","title":"春光好 苕川偶题","dynasty":"清","author":"吴绮","text":"随柳絮，拂榆钱。冶游天。欲问水嬉何处，五湖边。醉里题将罗扇，归来恰得金钿。走马碧鸡人莫笑，海棠颠。春来也，是何时，没人知。先到玉儿头上，袅花枝。十二画楼帘捲，红妆笑语参差。争向彩幡成队，看朱衣。朱阁丽，彩幡轻。好风生。万树梅花一夜明，晓来晴。锦爆抛残寒色，瑶笙吹出新声。画屧印将琼屑碎，满江城。"}