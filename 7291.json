{"id":"7291","title":"万丈潭","dynasty":"唐代","author":"杜甫","text":"青溪合冥莫，神物有显晦。龙依积水蟠，窟压万丈内。局步凌垠堮，侧身下烟霭。前临洪涛宽，却立苍石大。山色一径尽，崖绝两壁对。削成根虚无，倒影垂澹瀩。黑如湾澴底，清见光炯碎。孤云倒来深，飞鸟不在外。高萝成帷幄，寒木累旌旆。远川曲通流，嵌窦潜泄濑。造幽无人境，发兴自我辈。告归遗恨多，将老斯游最。闭藏修鳞蛰，出入巨石碍。何事暑天过，快意风雨会。"}