{"id":"1225676","title":"桐花烟为吴国良赋","dynasty":"元","author":"泰不华","text":"吴郎骨相非食肉，朝食桐花洞庭曲。洞庭三月桐始花，千枝万朵摇江绿。吴郎采采盈顷筐，宝之不啻琼膏粟。真珠龙脑吹香雾，夜夜山房捣玄玉。墨成谁共进蓬莱，天颜一笑金门开。河伯香飞喷木叶，太守嘘气成楼台。龙宾十二吾何有，不意龙文入吾手。芙蓉粉暖玻璃匣，云蓝色映彤墀柳。玉堂退食春昼长，桃花纸透冰油光。筠管时时濡秀石，银钩历历凝玄霜。君不闻易水仙人号奇绝，落纸二年光不灭。又不闻□□□□乌玉玦，坡老当年书柿叶。惜哉唐李不复见，吴郎善保千金诀。乌乎，吴郎善保千金诀。"}