{"id":"1096153","title":"王司理之官南徐","dynasty":"宋","author":"释居简","text":"南徐非古徐，或云古徐州。乡来徐州牧，亦有大耳刘。手携紫髯生，分踞很石筹。不知何所筹，楚醪相献酬。石无一日转，名有千年留。石很不足道，人很宁弗瘳。君掾南徐官，盍为南徐谋。诚开金石坚，德举毫忽輶。鄙薄久自化，强矫终当柔。平反惟厥中，此外吾何求。君家老卿月，威惠半九畴。悠然豁斯道，付与诸郎由。"}