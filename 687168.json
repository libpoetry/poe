{"id":"687168","title":"恒阳饯乔白岩二首","dynasty":"明","author":"刘麟","text":"斗柄潜移忽指西，苍凉呈影众星稀。古云残柳知谁绿，闲苑流莺转自啼。日日风雷闻偃稼，汤汤霖潦惜沾衣。当年太华峰头路，应与图南订此归。雨昏书剑对秋看，衢路冥冥生昼寒。时羡叔孙终制礼，人荣疏傅早辞官。交深不谓离群易，才大惟忧用世难。一笑浮图高处别，此中犹可望长安。"}