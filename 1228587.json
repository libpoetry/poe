{"id":"1228587","title":"和张尚德宪郎","dynasty":"元","author":"刘诜","text":"君诗如长江，浩浩积潴汇。纵之泻千里，所过不可界。又如百货集，光采照圜圚。铦铓干莫锋，温润琚瑀佩。变化发令姿，富博骇群睐。郁孤留十日，山水各献态。振衣千仞颠，謦欬答秋籁。涉溪螺斗惊，窥谷杞根吠。群峰如故人，拄杖静相对。尽追坡仙游，踏破山浪翠。吟工压木容，气正失恒魅。知君青云士，胜迹犹所爱。经济满胸中，领览暂方外。不同牛山登，流涕感谢代。五羊屹霜台，掾檄促今迨。悬知众器陈，政复待殷鼐。古来成功人，所贵志慷慨。文奎动遐极，爽气破炎霭。九月霜露严，整驾俶高迈。便同南溟鹏，俯谢蜩鴳类。"}