{"id":"547009","title":"馆课雪夜讲庄义","dynasty":"明","author":"于慎行","text":"寒风吹朔雪，霏霏日云暮。广庭列瑶阶，空林挺琼树。有伟高堂上，宗工陈矩度。抠衣侍绛帷，悬河启谆谕。大道既具陈，玄史亦纷骛。载阐南华篇，探彼环中趣。卓哉漆园吏，齐论归逍遥。葆光守天府，泰宇悬高标。乘元御六气，九万恣扶摇。解牛怅四顾，梦蝶纷飘飖。大知一万物，众籁空调刁。太息至人远，梦觉何寥寥。蟪蛄与彭祖，物化竞一朝。指马得真诠，心斗聿云消。归去夜未艾，三尺方瀌瀌。嘘㗳不得寐，隐几坐萧条。"}