{"id":"420412","title":"怨朱弦 庚子春词","dynasty":"近现代","author":"沈轶刘","text":"覆后军，沽上空巢。鸾跸仓皇，庙社荆篙。戊寅前事，伤心谁谱先朝。碧瞳居货，宏农拾宝，井中书化哀匏。又古槐转绿，变尽江山，送尽刘曹。才看明河洗象，还讶西天吐彗，重甲春交。瀛洲外、怪烽烧海，鬨起馋蛟。正东风破浪如潮。齐民有道，励产争劳。厚养农工，滋生盐铁，酣豢刍茭。全收竹木，广冶荃茅。早办十年奇计，好赢取、净扫欃枪，静饮弓弰。何用衙官周孔，何用舆儓输马，金券雄操。君须记，榛苓刈罢，四宇同包。"}