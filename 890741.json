{"id":"890741","title":"八声甘州 其二 寿吴叔永文昌、季永侍郎","dynasty":"宋","author":"吴潜","text":"记高冈、两凤揽朝晖，翩翻万里来。向槐厅深处，松厅紧里，却立徘徊。一舸风帆烟浪，拟竖锦江桅。聊为玄晖老，共拂尘埃。我亦归来岩壑，正不妨散诞，笑口频开。算人间成败，何用苦惊猜。便江南、求田问舍，把岁寒、三友一圈栽。今宵酒，只消鲸吸，不要论杯。"}