{"id":"1077179","title":"次符读书城南韵","dynasty":"宋","author":"李纲","text":"騄骥有骏足，调御始服舆。天资已高迈，淬砺资群书。敏学复好问，端由方寸虚。超然适正道，克慎在厥初。百家见异户，六艺知同闾。博观而妙柬，奥义将灿如。纤缴下云鹄，沈钩出渊鱼。精思理难遁，笃志道匪疏。溉根食其实，浚源导成渠。反已类学射，求心犹放猪。精英谢糟粕，光景走蟾蜍。寸阴宝尺璧，旨味胜浮蛆。是中苟得趣，何适不可居。问言何以然，得之在学欤。譬犹大农家，丰年多蓄储。人皆升斗窘，已独仓箱馀。自饱以及众，博施诚乐且。文章乃馀事，笔墨为耕锄。当为丹山凤，勿作黔中驴。本末固有序，未菑那得畬。致身霄汉上，登降白玉除。朱云既折槛，辛毗亦牵裾。爱君当以诚，危言岂邀誉。自古富贵者，磨灭同丘墟。何如任直道，用舍随卷舒。不能乃自弃，君子其疾诸。愿言力学人，去去无踌躇。"}