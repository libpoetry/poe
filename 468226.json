{"id":"468226","title":"太昊陵","dynasty":"明","author":"谢肃","text":"宛丘何隆隆，宰木方蔽芾。皇羲不可作，封树表万世。缅惟开辟初，人兽无以异。虽有结绳政，礼法殊未制。自非神圣兴，孰发天地秘。人文一以宣，三才道斯备。丘极尽恒性，稽疑示精意。太和熏八纮，独守君师位。群帝承治统，百王赖书契。惜哉风气漓，复古终莫逮。曰余昧先天，玩象冀深诣。何能穷蕴奥，一理贯万汇。兹焉拜古陵，特达酬素志。硕求五十蓍，决彼天下事。"}