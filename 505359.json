{"id":"505359","title":"始食菜","dynasty":"明","author":"唐之淳","text":"脂辖青阳初，结车朱夏末。绝塞饶风沙，秋声无时发。仆本吴越士，怀归若饥渴。况乃藜藿姿，膻食非所悦。当庭播嘉种，日夕迟其茁。甘雨从东来，夜气亦旁达。勾萌既肤寸，颜色转葱郁。朝来芼吾羹，风味不可夺。未论五内骇，已畏匕箸竭。津润生齿牙，精神及毛发。道固希为珍，物有微见拔。由来盘中飧，岂是塞上物。从兹慰羁旅，灌溉自无阙。博矣天地仁，永愿充采掇。"}