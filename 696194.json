{"id":"696194","title":"昭君词六首","dynasty":"明","author":"罗洪先","text":"长秋才引到帘前，名姓谁知外国传。记得君王回盼处，肯令相识不相怜。使臣何日发长安，乍到边头可奈寒。多谢监宫频慰藉，得恩何似得归难。愁向胡天别塞垣，一闻南雁一销魂。妾心纵得随明月，解近君王不解言。鸊鹈泉上髑髅残，满地黄云覆草寒。遇得花枝那忍弃，弃时容易遇时难。马前双臂海东青，擒得哀鸿不忍听。我欲南归无羽翼，问渠何事度龙庭。黄金纵买毛延寿，玉貌当如薄命何。多少佳人怨憔悴，算来不属画图多。"}