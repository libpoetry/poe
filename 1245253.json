{"id":"1245253","title":"富庶驿","dynasty":"元末明初","author":"李延兴","text":"羸马下危坡，返照在西林。长风度清壑，涧水锵玉琴。好鸟鸣幽谷，晴云超高岑。解裘背村坞，小憩青松阴。嗟我忝代祀，凛凛惧不任。巍巍广宁祠，夐隔辽水浔。龙光远被之，紫气郁沉沉。天香动草木，翔舞有胎禽。黍稷不疵厉，雨露喣以深。灵怪亦率职，田野绝呻吟。顾予虮虱臣，至喜动微忱。兹愿倘可遂，庶慰吾皇心。"}