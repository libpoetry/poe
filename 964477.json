{"id":"964477","title":"送梵才上人归天台 其二","dynasty":"宋","author":"皇甫泌","text":"美玉不自贵，贵之者良工。高才不自明，明之者至公。和璞文未刻，他山石正同。子虚赋未行，相如车不东。我今徵此词，亦将拟未通。粤有空门子，孕秀赤城中。性静不欲俗，诗癖俄在躬。意淳自高古，言雅思变风。劳劳不称年，名尚高远聪。我来山月乡，即貌知困蒙。吾师道虽否，天子方文崇。一旦因得意，诵之于六宫。"}