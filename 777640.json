{"id":"777640","title":"大醉示洪七峰","dynasty":"清","author":"沈光文","text":"今日蠢休文，大不合时宜。只知作桀犬，降表竟莫为。蹈海苦不死，患难徒相随。信友本事亲，绝裾悔难追。家亦有薄田，弃之来受饥。何敢与人争，志气似难隳。天水有名臣，北海使节持。厥孙居此地，坚操更标奇。我欣与之交，廿六载于兹。兔园谁赋雪，平原会可期。欲学樊将军，卮酒安足辞。浮白笑难老，醉言自觉痴。问途已若此，且读谷风诗。"}