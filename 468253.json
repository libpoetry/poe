{"id":"468253","title":"虞美人歌","dynasty":"明","author":"谢肃","text":"美人巳为英雄死，乡里犹绵岁时祀。娟然珠翠照罗帷，两两女巫歌舞起。短箫咽鼓相喧啾，回风吹入楚云愁。楚云为雨几千里，似洗重瞳陔下羞。山河百战雄图丧，顾妾何劳悲玉帐。宝剑临危妾自裁，素心不贰君应谅。愿从跃马出重围，艰难又渡淮西涯。终将血染原上土，空馀碧草春离离。我忆从军经此地，南公慷慨言遗事。香䰟一断招不来，今日荒祠堪重哀。"}