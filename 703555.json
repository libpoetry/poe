{"id":"703555","title":"千山杂咏五首","dynasty":"明","author":"释函可","text":"石人招我上高台，极目中原一点灰。半局未收云黯黯，只愁北海又生埃。空传玉匣自神京，大石泉流骨亦清。鸟篆残碑风雨后，依稀犹认雪庵名。枯藤为幕月为阶，半卷莲经伴古崖。甲子坐穷寒未了，扫将残雪葬枯骸。谁把燕支染白云，桃花流水日纷纷。秪疑古寺颓垣下，犹压当年蛱蝶裙。叹惜前朝五寺僧，云窝占尽一层层。即今夜雨青燐遍，疑是琉璃古佛灯。"}