{"id":"822432","title":"永遇乐 徐州感燕子楼事，和坡公","dynasty":"清末近现代初","author":"周岸登","text":"琴客宜城，杜秋讲座，悲感何限。换马宁痴，分香已暮，此意谁曾见。当家金帐，石家金谷，转首盛衰肠断。更休言、雍门泣下，一曲舞鸾初遍。严城鼓角，危楼斜照，最苦倦游心眼。浪说虞兮，空吟张好，今古莺和燕。金蟾齧锁，仓琅飞牡，未省翠啼红怨。怕惊起、当年燕子，似闻累叹。"}