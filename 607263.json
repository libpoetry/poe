{"id":"607263","title":"残雪","dynasty":"明","author":"卢龙云","text":"先集看维霰，寒凝气转骄。厓枯同陨叶，林冻任封条。古柏难全翠，高松亦半凋。临风誇玉树，伴月诧银桥。台下歌黄竹，关头忆紫貂。征夫愁远道，思妇怨长宵。进退功难定，盈虚道亦昭。寒灰当候琯，孤枕梦春韶。青女机仍伏，玄皇驾独遥。条风催始岁，爱日转三朝。六出花争卸，千岩冻并消。寒还欺宿莽，生已动幽标。开户迎花信，编篱待药苗。欢吟邀彩笔，胜事试华镳。更喜阳和满，群方乐共饶。"}