{"id":"1115973","title":"回纹四时","dynasty":"宋","author":"杨冠卿","text":"轻风透幕罗衾薄，满萼娇红缀小桃。明月对愁萦锦字，断弦空暗紫檀槽。冰盘瑩静风帘阖，酪粉尝残日影曛。棱枕印红斜玉颊，碧衫揎袖整轻云。纹簟浥香馀汗粉，绿眉攒恨旧愁新。焚香夜拜初生月，暮色窗纱薄雾匀。霜惊叶落催寒晓，梦破人愁觉夜长。香暗折梅初点玉，镜鸾呵手试新妆。"}