{"id":"709663","title":"罗浮胡蝶歌送屈翁山之金陵同梁芝五陈元孝席上赋","dynasty":"明末清初","author":"陈子升","text":"胡蝶来从胡蝶洞，南园先集罗浮凤。凤衰久作接舆歌，昨夜蝶酣庄叟梦。东家西家胡蝶飞，蝶黄蝶白争春晖。罗浮大蝶真凤子，暂憩华堂还翠微。屈生却自翠微出，欲走名都怀道术。卜居未忍便沈湘，修辞莫是身曾漆。藻思如餐婀娜花，翱翔远食琅玕实。神仙之侣不可羁，还待怜才重惜之。文章被服人尚爱，况乃吐纳生神奇。送君凤皇台畔去，去去逍遥君自知。"}