{"id":"150277","title":"至河中首访鬼拔河图有画人云因陆学士移其壁","dynasty":"宋代","author":"晁说之","text":"坎坎分明拔河戏，盛在北朝唐尚尔。画手何人展子虔，妙不戏人惟戏鬼。更无狞厉可严怖，既曰依人人是拟。家家贾勇负胜余，见之心宁不知耻。最是隋宫窈窕春，汗妆蓬发羞相比。故宜落笔在蒲州，门外河来三万里。邻几舍人有搨本，诗翁赋诗名更起。咏诗想画二十年，客舍此邦心自喜。揽真永绝伪物欺，顾影岂尽形仪美。嗟予断绝百事心，痴处留情独在此。魑魅魍魉好奔迸，文彩风流终弃圮。出门访之无处所，惜哉史君陆子履。但欲便坐易瞻玩，不知壁古难移徙。岂无剥落一寸余，我愿宝之若琼蕊。不然当学补亡诗，收拾粉本细纲纪。或谓前年九鼎成，时无杂糅清如水。虽有高室谁瞰之，亦莫揶揄毛手指。帖壁不祥宜遁逃，彩门抛梭方靡靡。"}