{"id":"439414","title":"十月十五日夜作连珠诗四首","dynasty":"金","author":"朱之才","text":"披衣开户几宵兴，永夜无眠魂九升。坐觉飞霜明瓦屋，天如寒鉴月如冰。天如寒鉴月如冰，僵卧家僮唤不应。却忆少年游太学，萧然独对短檠灯。萧然独对短檠灯，引睡翻书睡几曾。自笑年来忧患熟，跏趺真作坐禅僧。跏趺真作坐禅僧，不学窗间故纸蝇。湛若琉璃含宝月，此中无减亦无增。"}