{"id":"298162","title":"神来篇·神来神来山之阿","dynasty":"现代","author":"傅子馀","text":"神来神来山之阿，灵旗蔽日车穿梭。小鬼列队行且歌，鸣铙伐鼓敲铜锣。手持赤纛森矛戈，山呼万岁舞天魔。兴云作雾腾妖娥，白帝之子冠峨峨。玉花骢上双鸣珂，口诵神语无差讹。毋乃当道神所诃，黑城飞燄天为罗。一鬼治狱刑犹苛，森森甲仗将谁何。群鬼相斗刀已磨，腥风万里吹层波。病夫负手空吟哦，眼前鬼物何其多。"}