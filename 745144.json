{"id":"745144","title":"咏文后山所藏汉赵婕妤玉印","dynasty":"清","author":"朱为弼","text":"后山雅似文三桥，阁开清閟邻紫桃。紫桃轩中一方印，入手换却青琼瑶。当年姊妹联春宴，娇殊赤凤无人见。何时手截素鹅肪，鸟体绸缪似飞燕。燕子飞来风自芳，纤腰携佩杂明珰。细看小点黏红粉，曾写新歌钤绿章。歌筵捉搦舞裙骋，㺲凫恰仿鸳鸯颈。扶寸瑶华透骨香，平分蛤采缠菭冷。我来雅玩剧伤情，如看鲛绡玉体横。安得金釭与相见，昭阳旧侣话深更。"}