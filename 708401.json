{"id":"708401","title":"念奴娇  和寄秋我","dynasty":"明末清初","author":"龚鼎孳","text":"流烟回雪，睨晴波一楫、兰桡春色。双好天然都道是，公瑾小乔无别。故国楼台，江南钿粉，往事成悲咽。银镫芳醑，半窗梅蕊初折。最恨乍见还离，踏歌携手，袍袖霜犹热。料得空山风雨夕，绣出愁香千结，客住三峰，云来五朵，恰直花时节。梦中吹送，舞风杨柳残月。"}