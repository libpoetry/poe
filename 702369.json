{"id":"702369","title":"大河卫闵恭百户玩韬轩次卞郎中华伯韵","dynasty":"明","author":"程敏政","text":"要将忠赤报皇家，手阅兵机鬓未华。辨悟公孙非白马，勇思周处戮长蛇。曾从老将窥三略，不数旁人泥六花。当局定知多胜算，晓添营灶夜量沙。知是淮东宿将家，剩传英誉满京华。素书妙指传黄石，紫绶佳祥见赤蛇。武队晓屯新细柳，戎衣秋展旧团花。太平未可全忘战，珍重夔州碛上沙。"}