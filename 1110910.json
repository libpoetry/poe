{"id":"1110910","title":"次秀野杂诗韵 假山焚香作烟云掬水为瀑布二首","dynasty":"宋","author":"朱熹","text":"平地俄惊紫翠堆，便应题作小飞来。炉熏细度岩姿出，线溜遥分壁色开。独往但凭南郭几，远游休剪北山莱。人言造化无私力，珍重仙翁挽得回。一篑工夫莫坐谈，便教庭际涌千岩。眼中水石今成趣，物外烟霞旧所耽。泉细寒声生夜壑，香销暝霭变晴岚。儿童也识幽栖地，共指南山更近南。"}