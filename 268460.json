{"id":"268460","title":"风流子·留别苏庵主人，用清真韵","dynasty":"现代","author":"吴昌绶","text":"秋林同滞羽，忧时甚、四顾又安归。正海天杯底，荡开苍莽，江城笛里，吹出参差。君莫问、死生犹露电，出处几云泥。枯树婆娑，庾郎愁赋，众芳芜秽，楚客兴悲。年年风尘苦，虚名累、相约还我初衣。来共小窗尊酒，重话心期。便万户侯封，支身何补，一声河满，双泪应垂。多少临岐别思，除是君知。"}