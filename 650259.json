{"id":"650259","title":"为杨庶子题纸屏画竹","dynasty":"明","author":"金幼孜","text":"我昔隐居在山谷，绕舍只令种脩竹。清风白昼洒苍雪，终日吟哦看不足。一从携书来北阙，遂与此君成久别。平安十载知何似，往往思之心欲折。杨君亦是爱竹者，官舍新成最幽雅。纸屏拂拭无点尘，满写琅玕更潇洒。昨来置酒邀客子，灯前见之惊且喜。停杯借问作者谁，似与老可同高致。墨花淋漓真可爱，黯淡犹疑鬼神会。初看积翠落檐端，便觉湍声起窗外。数竿隔水各千尺，微露青林带秋色。暮雨寒霏紫凤翎，惊涛瞑卷苍龙翼。知君好竹幽思殊，朝回看画仍读书。临风或吹苍玉管，对月时弄青珊瑚。嗟哉此君贞且良，丰姿凛凛非寻常。世情高下逐冷暖，此君志节无炎凉。冰霜岁晏慎自保，相期白首毋相忘。"}