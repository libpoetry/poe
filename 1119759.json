{"id":"1119759","title":"送陈尉后之园","dynasty":"宋","author":"陈淳","text":"岩邑崎岖俗最狞，君来谈笑自风生。平戎大策方微露，执讯奇功便立成。百里秋光瓜代及，九重春色笋班荣。金闺此去应无阻，好把胸中次第行。世论年来太不和，真真伪伪总偏颇。阳尊孔孟阴排斥，深怯周程浪诋诃。谁是横流坚立砥，类于入室反操戈。始终无负传心处，一片精刚要不磨。"}