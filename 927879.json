{"id":"927879","title":"履道会饮","dynasty":"宋","author":"邵雍","text":"众人之所乐，所乐唯嚣尘。吾友之所乐，所乐唯清芬。清芬无鼓吹，直与太古邻。太古者靡它，和气常絪纭。里闬旧情好，有才复有文。过从一日乐，十月生阳春。洛阳古神州，周公尝缕陈。四时寒暑正，四方道里均。代不乏英俊，号为多缙绅。至于花与木，天下莫敢伦。而逢此之景，而当此之辰。而能开口笑，而世有几人。清衷贯金石，剧谈惊鬼神。天地为一指，富贵如浮云。明时缓康济，白昼闲经纶。莫如陪欢伯，又复对此君。商于六百里，黄金四万斤。不能买兹乐，自馀恶足论。接䍦倒戴时，蟾蜍生海垠。小车倒载时，山翁归天津。"}