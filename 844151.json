{"id":"844151","title":"续寓台咏怀","dynasty":"清末民国初","author":"易顺鼎","text":"二百年前虱处裈，涵濡煦育子生孙。久无剧盗萑苻泽，那有强藩桔柣门。麦饭牛羊亡国垄，桃花鸡犬远人村。昆明池上旌旗在，谁拨残灰验劫痕。浪泊炎风跕跕鸢，书生翻作马文渊。零丁洋外疑无地，大甲溪边别有天。虎齿所居楼十二，鸿毛难载水三千。中原一发何时达，目断齐州九点烟。贾谊长沙已自伤，长沙今更隔潇湘。元蜂赤蚁苍梧野，紫蟹黄鱼白苇庄。海水似墙遮北极，火云如盖覆南荒。炎方怪底无冰雪，都作羁人鬓上霜。天末孤城城上头，登临无地可销忧。藤萝芦荻如夔府，薜荔芙蓉似柳州。坠露沈云都入海，惊风密雨总当楼。大荒我有他年约，披发骑麟再访秋。八表风云一剑磨，夜骑天驷度天河。梳头逆旅逢张妹，椎髻蛮夷起赵佗。折节太原公子在，感怀真定弟昆多。宝刀难断东流水，万古愁心奈尔何。哀郢怀沙死拒秦，平生幽怨楚灵均。白麟奇木长缨客，紫凤天吴短褐人。南北恍超风马海，东西愁近杀牛邻。卜居终在江鱼腹，岁岁三闾占好春。"}