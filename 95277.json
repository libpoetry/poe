{"id":"95277","title":"次韵和答周伯寿送行","dynasty":"宋代","author":"赵蕃","text":"秋月日以明，秋风日以清。秋今且云暮，而我遄东征。虽云别寓邦，且复遵故程。久结山水念，况关朋友情。惟昔未识初，闻风已先倾。一见辱与交，再焉许同盟。吾徒务切磋，俗士资飞鸣。我事太卤莽，君为久专精。我行政依刘，君言将入衡。要期一见重，可使万户轻。春风一转首，南山各归耕。君亦竟闭户，坐阅水火争。临分枉题赠，至味如太羹。此意可虚辱，不然讵为荣。去去复去去，行行重行行。"}