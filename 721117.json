{"id":"721117","title":"白纻舞歌诗","dynasty":"明末清初","author":"邝露","text":"韶风澄涤霁金堂，椎钟展苓鸣篪簧，天翟威凤敛翳皇。绛树徐起召阳阿，翠帔飘摇垂绿罗。织雪为袍裂作巾，玉腕便旋汎无尘，畼若潺渊浮烛银。流散熠耀充雕楹，翔鹄乍止琼树莳，倏如惊飙驰白霓。钘山苹泽飞雪来，夭矫瑩洁明河颠。玙情瑾睐暧当人，瑶池珠泽绕筵生。萦空接景布流光，琳璃浩亹心飞扬，尽神以舞安可忘。掺化人袂游其宫，璚花宕晖日照容。回鸾荣尘独秀先，折腰翘袖施婵媛。光耀杂沓纷斑璘，扬蛾促踽态无方。将却复引谁目成，鸿惊未陊浮云翔。参差下上翼屡平，如矜似慕娴若疑。丛兰冲风不胜枝，流虹走电瞬难谐。联组万规出入其，偕志曼衍勤变化，四座欢跃谁能持。二八端容结妙音，办球比籁酬凄清。藐姑属舞态仙仙，投节赴曲纡形颜。雯征霙坠齐纷翻，似断欲连相绩环。娇怨诧笑繁生仪，精发新声媚弦歌。旋流惊风醉明霞，长噏细袅回轻波。翕如舂林搏宵光，随手拨散凝复行。蹈繁抃促均翱翔，皦月晃朗度银潢。迅捷转忽藻若神，垂珰锵玉不改鸣。今日白雪和阳春，音容万化如合并，欢来何盛伤人心。春云薄霁林初晖，秋兰被砌华露璀。悲弦亮管月入帷，丝竹未御心先摧。含情起舞属君思，杂沓应歌折且游。送盼流精凤将雏，中缓頩立写怨疑。光风乍息偃复翍，离合清曙飘晨熹。朝云断续光淋漓，徘徊思鸟翔且徐。忼慷转侧不能留，音度袂转良辰移。春花已尽秋兰萎，但愿歌舞无别离。芳年昭质远如期，千秋万岁心相知。"}