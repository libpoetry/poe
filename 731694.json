{"id":"731694","title":"怀人","dynasty":"清","author":"顾炎武","text":"秋风下南国，江上来飞鸢。江头估客几千辈，其中别有东吴船。吴儿解作吴中曲，扣舷一唱悲歌续。乍回别鹤下重云，一叫哀猿坠深木。曲中山水不分明，似是衡山与洞庭。日出长风送舟去，祇留江树青冥冥。湘山削立天之角，五岭盘纡同一握。嵚崟七十有二峰，紫盖独不朝衡岳。万里江天木叶稀，行人相见客沾衣。寄言此日南征雁，一到春来早北归。"}