{"id":"694600","title":"岁甲子叛兵犯广州师大溃将失律也慨然赋之以纪其事","dynasty":"明","author":"陈履","text":"粤徼烽烟起，炎飙薄广州。霾云迷海岸，腥浪激河流。贾竖窥戎旆，儒生俯敌楼。更怜西北将，持檄漫登舟。世步逢多难，真遗玉食忧。连环当日计，借箸几人筹。共睹车前辙，谁从野外谋。鲸波犹恶甚，病客未销愁。虎门烟浩渺，山色望中昏。杀气兼天黑，凶涛拍海浑。鲸鲵终褫魄，魑魅总游魂。痛绝三城外，萧条几处村。闾阎闻抚寇，仪帛出官庭。却遣幕中吏，翻从海上行。元戎空仗钺，岳伯漫专城。抚事堪流涕，临风欲请缨。"}