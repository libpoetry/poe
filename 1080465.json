{"id":"1080465","title":"吴傅朋游丝书","dynasty":"宋","author":"吕本中","text":"君不见往时文学顾八分，中郎之后典型存。又不见先朝文惠书堆墨，大榜浓云照南北。未似只今上饶守，静写游丝不停手。非烟非云断复续，缓步徐行不拘束。断崖一落千丈滑，远望笔行如一发。鬼神竭力觑不见，铁矿消亡网作线。线舞飞扬不自由，纵横自在胜银钩。知君此意非安排，妙处不从笔下来。心疑形释万事去，信手却立无纤埃。满堂回头莫见猜，我自悟此忘胸怀。操舟相马在事外，颜氏识此由心斋。如君下笔少有意，锦绣宁不误剪裁。君惟无心故若此，秋毫自可缠风雷。钟王敛手谢不敏，长史怀素惭衰颓。病夫睹此心目开，向来穷愁安在哉。"}