{"id":"1237467","title":"和危山臞寄弟四首","dynasty":"元","author":"傅若金","text":"天子开朝策治安，近臣每入漏初残。香飘紫殿回金雀，仗下彤庭度玉鸾。御苑纵田春正乐，边城吹角夜犹酸。腐儒未省经邦计，直道休歌《行路难》。画戟连云甲第高，内官如雨送春醪。贡金半铸分封印，赐锦多裁侍宴袍。自古圣明非独治，至今材武系相遭。文章且共安微命，廊庙由来录旧劳。故园兄弟总相思，久客怀归屡失期。司马却惭题柱早，东方翻恨上书迟。都门树暗愁中见，乡国花繁别后知。昨日南桥访春水，望云回首独多时。天涯骨肉久离居，京国风尘鬓欲疏。娱日强倾开岁酒，忆家频看隔年书。路通一水花开里，门掩千峰木秀初。便拟邀君此时发，归舟同食楚江鱼。"}