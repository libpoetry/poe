{"id":"1143677","title":"句","dynasty":"宋末元初","author":"仇远","text":"久欲脱尘网，未有辟谷方。释然山中游，世虑可暂忘。鸥鹭亦知几，深入菰蒲藏。卧舟放中流，吾不如渔郎。高荷不受雨，倾泻与低荷。低荷强自持，聚雨倾入波。朝雨尚滴沥，晚雨忽滂沱。临池卧以听，雨声静中多。两耳本自清，奈此荷叶何。萤火惟知夜，灯花不待春。割蒲分坐具，贮瀑入军持。风雨不出户，儿孙共读书。"}