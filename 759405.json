{"id":"759405","title":"说潮五古十七首 其十","dynasty":"清","author":"丘逢甲","text":"东山气清肃，中乃祠三忠。我怀文文山，夙昔梦寐通。携我烟霄间，俯瞰青濛濛。乾坤正倾侧，玉简宁为功。梦觉谨志之，浩然思无穷。思公艰危日，九死来岭东。哀歌沁园春，古木残阳红。悲哉五坡岭，报国志未终。岭梅最高品，著花冰雪中。安知有南枝，向暖私春风。"}