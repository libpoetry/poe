{"id":"205288","title":"赠赵月麓之霅","dynasty":"宋代","author":"卫宗武","text":"乍合成乍离，岁月何飘忽。重来吾愈老，喜复遂良觌。月麓号新改，簪裳亦殊昔。议论羲皇前，咳唾烟霞出。囊中诗一编，语到不可及。清圆粲珠玑，雅正谐吕律。新吟多感慨，能使鬼神泣。洗耳听谈玄，有言皆造极。害然启其蒙，不觉膝欲屈。一碧涵千峰，吴兴山水窟。来办结构资，丹砂铸仟骨。鲁公千载祠，已仆谁复植。新宇傥落成，端庄厉忠直。滔滔奸佞夫，见使心怵惕。虽为老氏徒，未废儒者术。我有招隐庐，亦足以栖白。安能挽之留，共勘先天易。"}