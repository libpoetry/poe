{"id":"1119099","title":"丞相温公挽词三首","dynasty":"宋","author":"陈师道","text":"恭默思良弼，诗书正百工。事多违谢傅，天遽夺杨公。一代风流尽，三师礼数崇。若无天下议，美恶并成空。百姓归周老，三年待鲁儒。世方随日化，身已要人扶。玉几虽来晚，明堂讫授图。心知死诸葛，终不羡曹蜍。少学真成己，中年托著书。辍耕扶日月，起废极吹嘘。得志宁论晚，成功不愿馀。一为天下恸，不敢爱吾庐。"}