{"id":"1236988","title":"春后多阴偶成三首用复无逸来贶","dynasty":"元","author":"赵孟頫","text":"日出晨景澹，散发步中庭。仰见濯濯柳，春风畅人情。兹晨岂不佳，谁能定阴晴。人生亦良脆，疲劳竟何营。万事可拨遣，舍道焉求成。卧起向北窗，一室可栖迟。取诗三百萹，一一弦歌之。古道岂为远，先师不吾欺。嘉我有良朋，所志共在兹。适意聊娱乐，过此非所知。仲春忽已过，四序随流波。水深不可厉，苦雨一何多。田园颇在念，春事今如何。沉忧亦无益，言笑复言歌。"}