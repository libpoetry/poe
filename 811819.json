{"id":"811819","title":"奉赠汤益阳师","dynasty":"清","author":"刘伯埙","text":"正声久不作，怀古竟何人。鸾凤翱翔下，荃兰咳唾新。百年开壁叠，万象入陶钧。突兀浮丘阁，长留太古春。赤手拟为霖，伤时一哭深。峥嵘留劲骨，蹭蹬损雄心。不尽长沙泪，难回泽畔吟。沅湘香草在，遮莫恋抽簪。一卷灵均赋，轮囷郁古香。雅音关坠续，余事托微茫。坛坫千秋在，光芒万丈强。蚍蜉竟何益，大树总苍苍。夫子爱狂简，春风及草莱。自惭樗栎质，亦属药笼材。郊岛称何敢，班倕幸见裁。行当驰九辨，一继楚骚哀。嗜古从吾好，违时哂亦休。世情混兰艾，天意杂薰莸。骐骥空皮相，珊瑚此网收。登龙斯已足，何必更千秋。花暖雨冥冥，山亭更水亭。追随从悟道，洒落到忘形。天远愁难问，时危赖独醒。驻颜有燕酒，珍重鬓星星。"}