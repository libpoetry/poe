{"id":"428973","title":"庚子十月十八日还家志喜","dynasty":"近现代","author":"杨寿杓","text":"累累抵家门，到门不敢入。急呼高堂亲，相见吞声泣。弱妹连呼兄，泪珠抛粒粒。妻子走仓皇，觌面转木立。稚女牵母衣，固问是何客。戚友从外来，奔视气呼吸。都言期汝死，喜极反叹息。环立问京师，指画穷口给。十手莫形容，百口难分析。夜坐道家常，一一从头说。魂惊心不定，往事犹历历。侥幸庆生还，不堪回首忆。"}