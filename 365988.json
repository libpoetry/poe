{"id":"365988","title":"西湖月·本意","dynasty":"清代","author":"黄燮清","text":"素云捧出冰盘，照十顷琉璃，镜奁初拭。露横天杳，星随树迥，数峰烟积。芙蕖香自远，衬里外、红桥秋四壁。待鼓棹、停入西村，摇碎半湖残白。回思载酒鸣榔，趁七月新凉，霁痕沈碧。旧游如昨，流光易改，去年今夕。怀人清梦杳，和一曲、琼箫谁听得。正花底、三两鸳鸯，睡醒无力。"}