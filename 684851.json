{"id":"684851","title":"绝句四首","dynasty":"明","author":"王彦泓","text":"佳期无奈锁严城，灯火窗扉望里明。难把玉人心事诉，监门不是古侯赢。池边五嫂笑相呼，问要鱼羹契也无。便信船中有桃叶，只因持楫是官奴。卫玠肌肤杜牧神，谢娘诸弟各清真。肯沿绿帻庖人例，人主当筵问主人。出没狂踪数日迷，传讹新事惑深闺。三姨误受君王谑，不道人间有达奚。"}