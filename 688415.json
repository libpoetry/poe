{"id":"688415","title":"拟古四首","dynasty":"明","author":"江源","text":"结发事明主，一身当三千。念与君别离，哽咽不能言。永路隔万里，欲度河无船。浮云蔽白日，忠诚难可宣。衰荣无定在，自古皆有然。君恩倘中还，照妾薄暮年。风至授寒服，蟪蛄夕鸣悲。兰蕙虽可怀，将同秋草萎。盛年不再至，物色桑榆时。愁心将何愬，坐叹葑菲诗。眷言怀君子，感结伤心脾。人事多错迕，中心君讵知。明月何皎皎，秋风发微凉。愁思不能寐，披衣起彷徨。念君久不归，其雨怨朝阳。岂徒燕婉情，德音初不忘。寸心若不亮，有如白日光。相见君颜色，落月满屋梁。相去万馀里，旷若参与商。愿保金石躯，俛仰徒悲伤。兔丝附朴樕，栖鸟云枯枝。物情有如此，贱妾当何依。君子恩已毕，膏沐为谁施。衰贱焉足纪，乐哉新相知。迟迟白日晚，百年谁能持。弃捐勿复道，有酒斟酌之。韬光日沈饮，忘此孤生悲。"}