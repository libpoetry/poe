{"id":"684235","title":"得家书三首","dynasty":"明","author":"王立道","text":"三春候归雁，四月见家书。客思真无赖，亲恩自不疏。诗书馀旧业，水竹卜新居。喜极浑忘寐，千金定未如。吴楚同千里，君亲自一心。看云遥北极，望日迟南音。未返王阳驭，空成越舄吟。春来江汉水，何似旧时深。春尽逢南雁，翻令感岁华。五年犹作客，一命亦为家。肉食愁黄竹，莼羹想白华。何时莱子服，谩向故人誇。"}