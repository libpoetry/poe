{"id":"536894","title":"题剡溪障子","dynasty":"明","author":"王世贞","text":"晋有王子猷，风流掩前辈。高屐郤公门，拄笏马曹岁。归来百事稀，种竹凡几围。贪看镜湖白，坐失青山辉。风吹大空雪，片片镜中飞。千岩鸟雀冻不喧，田父墐户垆头眠。孤棹苍烟放歌去，故人应在剡溪边。人间戴生宁易得，其若归心浩还发。空林无枝玉凌乱，独破寒流载明月。相逢稚子候荆扉，东方渐高迹已微。偶然适意差足快，千载何人劳是非。谁为强被丹青色，令予欲访山阴宅。荻花茫茫不知路，中夜披图兴萧瑟。"}