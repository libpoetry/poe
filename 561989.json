{"id":"561989","title":"分题送友得忠孝庙","dynasty":"明","author":"贝琼","text":"丈夫死殉国，于道讵非宜。烈烈卞侍中，忍顾王室危。枭獍敢为逆，我师焉可支。跃马婴其锋，以肉充虎饥。苦战既不旋，有子亦从之。精忠贯日月，未惭马革尸。至今石头下，尚使行人悲。郁郁冶城山，秋风吹古祠。送客远相过，慷慨伤我怀。当时诸老臣，清谈竟何为。酌酒酹英魂，忠孝以为规。"}