{"id":"1113475","title":"三月望日微雨汎舟西湖四首","dynasty":"宋","author":"张镃","text":"清明才过雨连风，着色湖山便面中。草上踏青人自出，舣船无地不飞红。非是天悭一日晴，晦明多态属诗人。云翻画样烘濛墨，波捲纹头起突银。倭缬帘垂柳外楼，靓妆微露玉搔头。承平气象应如此，忆杀金明水殿游。堤树枝条老更成，岂容他处夏阴清。东风不惜吹芳草，绿满鹅儿燕子情。"}