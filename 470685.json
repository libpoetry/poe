{"id":"470685","title":"读金陵俞仲髦荔枝辞戏作五十四韵","dynasty":"明","author":"宋珏","text":"俞公晚好事，垂涎及荔支。愿贬枫亭驿，甘作驿丞卑。忘意荔熟日，端坐饱啖之。事有谬不然，倾耳听我词。枫亭闽孔道，迎送无停时。漳泉贵宦多，暑行喜夜驰。东迎接不及，南送已嫌迟。炎天夫马缺，每被豪奴笞。此亦丞常分，受辱其所宜。及至荔支熟，苦情公不知。驿庭只四树，树老半枯枝。每岁贡上官，皆派丞往赍。岁有熟不熟，上官循旧规。十万献抚按，百万分三司。四郡大乡官，例亦有馈遗。张家赊数担，李家复那移。封缄青笼内，渡江敢辞危。伺候烈日中，暍死敢言疲。门吏急使用，乃得进丹墀。不然香气变，色味复差池。小则受棰楚，大则冠袍褫。上官幸色喜，归见妻孥悲。张三昨索价，李四又忙追。门前递骂呼，簪珥典偿伊。衣衫准子钱，反言伊受亏。妻孥交口詈，驿丞两耳垂。荔支有此苦，谁说甜如饴。公思啖尤物，一事颇燥脾。莆多荔支园，园丁尽可为。五月六月交，朱实已累累。贩子未采摘，园丁不暂离。中搭四柱楼，夜以防偷儿。园丁卧楼中，两手如悬捶。珊瑚为我幄，碧玉为我帷。园林悄无人，惟有凉月窥。伸手即可摘，摘食复奚疑。口吮荔支汁，指剥荔支皮。皮核卸楼下，堆积如城陴。饱即扪腹卧，恬若陈希夷。既不费银钱，又无人把持。清福如此享，神仙亦妒其。家家亦有园，宋香品最奇。崔亭与鬯山，霞墩及东陂。陈紫比毛嫱，江绿匹西施。年年皆遍尝，题咏壁淋漓。自署荔仙人，不羡加太师。无端客钟陵，十载滞归期。荔熟必入梦，醒来空嗟咨。无罪坐自囚，无官反自羁。言梅宁止渴，说饼岂疗饥。清福不得享，作计无乃痴。昨为人写生，费墨及胭脂。今复弄纸笔，挥汗作此诗。诗以嘲俞公，因之以自嗤。"}