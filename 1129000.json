{"id":"1129000","title":"思远人四方四首","dynasty":"宋","author":"释文珦","text":"娟娟秋月照空床，行人东征未还乡。思如辘轳不断绝，千转万转萦愁肠。念郎南行在桂林，蛮风瘴雨众毒侵。室家团栾第一乐，愿郎早归无久淫。草间小虫鸣素秋，唤起妾身离别愁。愁多宛转结成梦，梦远直过西凉州。幽燕地冷无春晖，此时道归郎不归。今朝朔风欺远客，又还无处寄寒衣。"}