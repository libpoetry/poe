{"id":"682925","title":"凤台怀古用李太白韵二首","dynasty":"明","author":"尹台","text":"把酒高台咏昔游，千年事往水空流。青山故阅秦旌纛，碧草今伤晋苑丘。市柳亸丝迷旧碛，川霞飞绮映前洲。浮云白日终难蔽，寄语昔人暂破愁。凤鸟不来人自游，古台高俯白云流。铜驰讵卧三吴陌，石马宁嘶六代丘。岸帻他乡怜短鬓，拂衣吾兴欲沧洲。从谁共倒长江水，为洗英雄旧日愁。"}