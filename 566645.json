{"id":"566645","title":"摩诃庵括子松下听弦上人弹琴","dynasty":"明","author":"徐渭","text":"括子松，知几树，黛色遥遥入云际。上人弹琴坐其底，十指引出七条水。松清琴妙听者寒，松叶堆翠成高山。流涛绕殿撼铁板，狮子欲吼复不敢。泛声忽歇浮云住，细猱一寸猿腾去。南园玉蝶隔花听，东海金鳷乘雾语。颖师一曲悲昌黎，我亦闻弦别鹤悽。悟来忽问无弦旨，指鸣弦鸣须答对。是不是，问太史。"}