{"id":"1112360","title":"夏日即事","dynasty":"宋","author":"张九成","text":"阴阴庭院静无声，只有黄鹂绕树鸣。午睡觉来何所见，玉炉风细碧烟横。日长廊迥思悠悠，自视真如不系舟。欲趁好风河汉去，玉楼银阙剩遨游。日长院落迥无人，忽悟犹馀此老身。只拟一时都忘了，放教桃李四时春。云开日出四窗明，恰到犹馀梦自生。一枕觉来人寂寂，时闻儿子读书声。"}