{"id":"403381","title":"金缕曲 记伦敦夜分所见","dynasty":"近现代末当代初","author":"石声汉","text":"灯映层楼炯。下重帘、风凄雾湿，市喧初静。小巷忽传歌断续，酸楚四弦相应。幽咽语、浮沉不定。华发一双鹣鲽侣，正行歌乞食街头冷。风雾里，肩厮并。天涯我亦飘零剩。廿余年、闲闲误却，青袍青鬓。异域乍经漂流日，无限旧愁新恨。翻羡汝、鸳鸯同命。料得一灯愁对处，隔云天正有人如病。恰回首，泪偷迸。"}