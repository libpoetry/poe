{"id":"832361","title":"齐天乐 木本园穿井，主人邀集试泉，声为此调","dynasty":"清末民国初","author":"陈洵","text":"西风先冷银床树，黄花自开三径。畅酒杯宽，狂簪帽侧，萧散临泉窥影。芳辰共永，浅一缕清寒，旧愁浇醒。梦锁空山，趁潮津鼓漫催暝。当时云意共懒，翠虬方卧稳，姿媚幽靓。旋托微波，徐看溅玉，招隐诗声流咏。秋阴变景。但鲛织沉吟，蜃云销凝。素客重携，淡鸥能为领。"}