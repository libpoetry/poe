{"id":"288344","title":"丁香结·积雨侵阶","dynasty":"清代","author":"桂念祖","text":"积雨侵阶，同云蔽野，墙外屐声来往。倚绳床经案，朝又暮、时霎龛灯都上。文园情绪减，才触拨、禅关又放。人间天界，刹那轮转，肠回无像。惘惘。记三五年时，秋月春花同赏。绿酒红灯，银鞍绣毂，尽劳追想。无奈存没聚散，苦乐殊今曩。惟何恩何怨，尚隔莲邦肸蚃。"}