{"id":"15274","title":"金陵五题","dynasty":"唐代","author":"刘禹锡","text":"石头城山围故国周遭在，潮打空城寂寞回。淮水东边旧时月，夜深还过女墙来。乌衣巷朱雀桥边野草花，乌衣巷口夕阳斜。旧时王谢堂前燕，飞入寻常百姓家。台城台城六代竞豪华，结绮临春事最奢。万户千门成野草，只缘一曲后庭花。生公讲堂生公说法鬼神听，身后空堂夜不扃。高坐寂寥尘漠漠，一方明月可中庭。江令宅南朝词臣北朝客，归来唯见秦淮碧。池台竹树三亩馀，至今人道江家宅。"}