{"id":"550233","title":"对雪","dynasty":"明","author":"范景文","text":"月下宜脩篁，风前宜新柳。两清谁相宜，梅以雪为友。孤山移数株，铁干矜希有。无雪少精神，如人失胜偶。情深唤奈何，枮坐相待久。天似殊作解，吹霰洒疏牖。仿古绘雪堂，细于影中取。明灭幻冷光，往往困画手。就旁写冻枝，以配支离叟。彻骨耐高寒，虽老不嫌丑。元赏惬素心，宜茶不宜酒。"}