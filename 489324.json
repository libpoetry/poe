{"id":"489324","title":"咸林行为杨玺改葬乃祖作","dynasty":"明","author":"虞堪","text":"馀杭山前百战场，蒺藜满道多虎狼。黄尘茫茫白日惨，子独往也良慨伤。深衷愤不畏狼虎，极目苍天泪如雨。苍苍益高愁奈何，肠断咸林一抔土。黄肠下深九仞泉，我翁瘗此今百年。朱幡玉节久寂寞，黄鹂碧草空留连。回首东吴三百里，无限好山并好水。誓收寒骨閟幽函，与翁来归此山里。佳城再卜再刲树，麦饭椒浆好时祀。慈乌还来共栖止，慰我生存保终始。嗟哉杨公好孙子，人生蜉蝣在天地。间关谁复顾生死，骨肉恩深固如此。嗟哉杨公好孙子。"}