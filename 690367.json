{"id":"690367","title":"寄太原同知姜文博二首","dynasty":"明","author":"张弼","text":"太原别驾姜文博，底事平生酷好书。万里关山频致简，五更风雪独巾车。乌皮几当千金璧，白练裙轻百斛珠。凡笔愧非王内史，徒劳注想欲何如。璧雍襟佩玉京尘，徒步从游独我亲。红烛飐风诗草定，紫毫飞雨墨花新。梵王宫里松阴夜，郭隗台前草色春。翘首东吴望西晋，六千里外各伤神。"}