{"id":"1139046","title":"送吴君远","dynasty":"宋末元初","author":"陆文圭","text":"暨阳幕职无他奇，置薤一本水一盂。钟鸣张烛起署事，坐看日落庭西隅。雁行钳纸走却立，高悬明镜分丝铢。长官堂上口啸诺，时时隔舍闻歌呼。荒村人閒花自落，圜扉昼静草欲芜。褰帷使者上治状，为出清冰置玉壶。小儿踉蹡老翁怒，细问代者如君无。楚苔渍雨古驿寒，酒酣写出阳关图。君行上马慎勿驱，梅水绿涨南兴湖。"}