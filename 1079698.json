{"id":"1079698","title":"拟古","dynasty":"宋","author":"吕本中","text":"西邻有佳人，开户纳明月。月照衣上缨，同心为谁结。此结今几时，未解心已折。隔林闻捣练，起坐更呜噎。情人在万里，我独音问缺。不闻行路难，但见思归切。年来契阔久，烈士或丧节。如何空床居，初未见短阙。胡马与越鸟，本自无离别。草摇新霜白，秋送池中竭。君心有断绝，妾恨无盈歇。"}