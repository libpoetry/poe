{"id":"544565","title":"斋头春草和相国赵公","dynasty":"明","author":"胡应麟","text":"径草积如裀，萧疏断俗尘。不随金谷艳，长占玉堂春。绕砌青疑滴，当窗绿渐匀。霏霏烟色丽，烨烨露华新。细雨留征旆，斜阳逐画轮。西堂偕梦弟，南陌伴携宾。静对谈玄客，幽逢觅句人。荣枯凭乐育，生发荷陶甄。太液皇仁布，平津相泽沦。为将庭卉意，九域播洪钧。"}