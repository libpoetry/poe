{"id":"925936","title":"贺新郎 其二 又和","dynasty":"宋","author":"辛弃疾","text":"碧海成桑野。笑人间，江翻平陆，水云高下。自是三山颜色好，更著雨婚烟嫁。料未必、龙眠能画。拟向诗人求幼妇，倩诸君、妙手皆谈马。须进酒，为陶写。回头鸥鹭瓢泉社。莫吟诗、莫抛尊酒，是吾盟也。千骑而今遮白发，忘却沧浪亭榭。但记得、灞陵呵夜。我辈从来文字饮，怕壮怀、激烈须歌者。蝉噪也，绿阴夏。"}