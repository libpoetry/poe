{"id":"691311","title":"咏怀","dynasty":"明","author":"李贞","text":"蟾蜍蚀明月，浮云翳长空。能令一心人，对面不相逢。贫士难为器，贫女难为容。岂不思君兮，君之门九重。猛犬吠狺狺，谒者不为通。弃置勿复陈，蛾眉妒入宫。我家罗浮下，遥接仙人居。珠树蔽璇宫，瑶台千尺馀。我昨采药去，长跪授玉书。其字皆鸟迹，读之尘心除。吐纳沆瀣气，摇曳云霞裾。木客飞迎人，山都笑而呼。世路多崄巇，何如白云庐。会当生羽翼，飘飘凌天都。"}