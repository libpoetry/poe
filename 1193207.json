{"id":"1193207","title":"下鼻亭泷行八十里聊状艰险寄青苗郑副端朔阳","dynasty":"唐","author":"戴叔伦","text":"泷水天际来，鼻山地中坼。盘涡几十处，叠溜皆千尺。直写卷沈沙，惊翻冲绝壁。淙淙振崖谷，汹汹竟朝夕。人语不自闻，日光乱相射。舣舟始摇漾，举棹旋奔激。既下同建瓴，半空方避石。前危苦未尽，后险何其迫。倏闪疾风雷，苍皇荡魂魄。因随伏流出，忽与跳波隔。远想欲回轩，岂兹还泛鹢。云涯多候馆，努力勤登历。"}