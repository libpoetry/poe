{"id":"813190","title":"九月二十日醉后作四章","dynasty":"清","author":"张晋","text":"秋风凄以肃，能令百草死。奈何摇落中，独解吹愁起。登高眺川原，据案屏书史。出愁入亦愁，郁郁忽如此。未知愁所生，安识愁所止。惊飙摧败叶，寒雨零残英。穷士受众侮，哀哉同此情。怀中字漫灭，歧路空屏营。好竽而鼓瑟，谁能赏其声。受侮乃自招，无为不平鸣。读书破万卷，不救饥与寒。出门行万里，不觉世途宽。骐骥负盐车，驽骀饰雕鞍。岂真才不及，时运实使然。自古类如此，思之摧肺肝。夙昔工词章，欲以垂不朽。九原我为谁，徒快众人口。众誉我不知，此情亦何有。会须断结习，弃置等刍狗。使有身后名，何如一杯酒。"}