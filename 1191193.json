{"id":"1191193","title":"嘲鼾睡 其二","dynasty":"唐","author":"韩愈","text":"澹公坐卧时，长睡无不稳。吾尝闻其声，深虑五藏损。黄河弄濆薄，梗涩连拙鲧。南帝初奋槌，凿窍泄混沌。迥然忽长引，万丈不可忖。谓言绝于斯，继出方衮衮。幽幽寸喉中，草木森苯䔿。盗贼虽狡狯，亡魂敢窥阃。鸿蒙总合杂，诡谲骋戾很。乍如斗呶呶，忽若怨恳恳。赋形苦不同，无路寻根本。何能堙其源，惟有土一畚。"}