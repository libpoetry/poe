{"id":"491457","title":"题魏氏见山楼陶秘书邀赋","dynasty":"明","author":"刘崧","text":"秘书陶君清且贤，家住越南山水边。为言魏氏楼居好，邀我共赋山楼篇。忆我在山时，长与山相见。自从入城府，少见青山面。我虽未曾游上虞，闻君诵诗心已娱。龙山蜿蜒走西北，下赴平陆开澄湖。湖天滟滟涵秋练，菱叶荷花两青茜。千章霞绮动晴波，百叠云屏落秋巘。东南诸峰何宛然，惟有夏盖亭亭高插天。寒光交射明月见，秀色飞入春风筵。他年载酒湖边去，却访青山起楼处。楼前好鸟自啼春，源上繁桃定迷路。此时共酌陶秘书，酣饮不下山楼居。手招黄鹤凌紫虚，更问伯阳符契今何如。"}