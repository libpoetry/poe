{"id":"779046","title":"风流子 村居二首 其二","dynasty":"清","author":"黄永","text":"吾将从此逝，吾何意，吾亦爱吾庐。看眼底浮云，花从开谢，阶前生意，草不芟除。闲寻去，古苔侵石罅，流水灌山厨。盍归来乎，一琴一鹤，薄言观者，非我非鱼。何人长握手，有西邻野叟，能赋能书。便相逢成二老，一样清癯。且自堕三杯，胞中浩浩，黑甜一枕，世外籧籧。人笑高阳去后，又两狂且。"}