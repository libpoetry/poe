{"id":"1253190","title":"闻雪中仲修诸公谒国良大尹时余有海宁之役不偕兹会明日彦冲下访始知其故再用奉仲修西字韵以发一笑","dynasty":"元末明初","author":"唐桂芳","text":"雪兆丰年酒价低，也应乘兴过桥西。风抛乱絮迷行迹，鸟择危梢认故栖。扑面营营供客赏，穿窗故故索人题。天妃果是栽花手，开遍园林顷刻齐。老来合眼梦乡里，百尺浮图傍水西。宇宙何时无战伐，江湖到处有羁栖。不嫌麋鹿添深迹，祗恐芭蕉失旧题。皓首归欤理荒秽，一畦春韭斩新齐。"}