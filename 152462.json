{"id":"152462","title":"五月南山蛟坏民田百亩胡英彦有诗次韵","dynasty":"宋代","author":"周必大","text":"旌阳昔屠蛟，勋塞天宇大。涵淹此遗种，千岁不悔过。良苗蔚怀新，倏作渺茫堕。懦夫愧鼻祖，无策祗愁卧。勇哉韩退之，切齿鳄为祸。雄词坐以逐，岂必劳{左占右刂}剁。有如卫承我，经物谁能涴。清泉复化土，鱼鳖枯到剉。从今仕执珪，先已最郡课。"}