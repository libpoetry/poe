{"id":"54092","title":"赠皇甫隐士文远","dynasty":"明代","author":"孙蕡","text":"群英济济登庙堂，无复幽人卧空谷。胡为冠带隐廛市，有似山海遗珠玉。先生风度与人殊，面如蠙玉仍秃须。侯门不挂一步脚，厌杀人间呫嗫儒。蒋陵白下清溪曲，垂柳疏疏数椽屋。芸窗磊落一万卷，客去自倚风轩读。秦淮买竹起高楼，兴来酌酒楼上头。科头举白乱浮客，胡琴羌笛声啾啾。朋宾自饮还自散，先生醉眠忘早晏。蒲葵巨扇醉不醒，人定钟阑始知饭。沉酣本以陶性灵，有时兀坐还惺惺。屯蒙火足金母啸，卦气白白升黄庭。看君出处有妙策，为人不迁亦不激。随时无怪互隐显，意欲不遣人人识。我作初交沈逸民，卜居遂与先生邻。雪中长趿东郭履，花下时挂渊明巾。生平落落人少喜，先生一见便知己。非因性情酷相似，安得倾倒能如此？居安食饱即为家，山林未必强京华。君不见西湖处士骨已朽，至今惟有寒梅花。"}