{"id":"828336","title":"八月十三日渡海","dynasty":"清末近现代初","author":"陈曾寿","text":"飘飖江海身，南北随所缘。胡今尽室行，别恨翻牵连。故人重我行，置酒酬诗篇。杂杳集旅舍，伴我共不眠。侵晨犯宿雾，冲雨寒江壖。登舟不忍去，惜此俄顷延。最念弱小弟，糊口委吏间。分寸不失步，世好无一缠。寒暑不假息，后罢往必先。自为无母儿，万劫无人怜。顾彼下船影，使我泪迸泉。四海复四海，行李叠股肩。童稚恣欢呼，岸景移当前。申江百万户，倏忽迷空烟。长风动地至，大波起轩然。房房深闭置，床床困拘挛。排荡群足跛，轰轕众器掀。披衣起中夜，坚立据船舷。如山度黑影，猛溅蛟龙涎。高桅插象纬，森若宝网悬。三星及北斗，左右相周旋。扶摇挟噫气，肃杀盈大千。万灵诉冤痌，帝所惊喧阗。东方漏微白，晃漾日影穿。黝铁喷千花，金银忽相宣。炉镕不祥冶，腾踔颠坤乾。荒荒忍终古，冥冥人世迁。记我初北征，奉母虱朝官。袖手视陆沉，未衔寸木填。辛亥出国门，梦落西泠边。晨昏不努力，遗恨存高阡。君亲已两负，性命仍苟全。安知二十载，孤光回故躔。臣精实销亡，志事何有焉。岂有尺寸报，酬兹沟壑年。赠行慰好语，予友情邈绵。恐无南归意，诸弟语尤酸。起伏乱方寸，眼底轻波澜。海水不尽地，我意真弥天。"}