{"id":"713929","title":"自蒲涧至廉泉洞寻郑仙鹤舒台作","dynasty":"明末清初","author":"屈大均","text":"七月廿四廿三日，广人倾都东门出。菖蒲涧中漱寒泉，共寻郑公炼丹室。传闻此日鹤舒翼，安期上仙就仙职。秦皇苍苍向烟雾，东使少君求不得。玉舄何年留阜亭，蒲花紫茸含秋馨。越人祈子每双乳，高禖此地惟仙灵。水帘半遮大岩口，松柏数株老猿守。锦幡争答白花男，珍果竞怀红粉妇。仙人拇迹履纷纷，触破苔痕生白云。生儿我欲生高士，似我迷花不事君。"}