{"id":"1077831","title":"余来湖外家问不通者累月因和渊明停云篇以遣怀","dynasty":"宋","author":"李纲","text":"上天停云，以阴以雨。我之怀矣，川路修阻。田园将芜，幼稚谁抚。雁信来迟，鹤立以伫。凄其以风，零雨其濛。自去梁溪，爰止西江。一室萧然，卧于北窗。块独处此，人谁我从。岂无轩裳，谁适为荣。人之为人，亦以有情。乱离瘼矣，弃家遐征。知我如此，不如无生。今夕何夕，鹊袅庭柯。载植其尾，迭相鸣和。发书占之，远问为多。兆而未至，怀哉若何。"}