{"id":"549325","title":"咏知一张年伯似绿汀年丈","dynasty":"明","author":"曹于汴","text":"知一先生胸如日，直从造化窥灵根。加纩不忧身且去，方忧吾道蓁其门。校勘理气授冢嗣，双瞑浩浩归九原。兹念固已达浑沌，下通万亿剖篱藩。匪修匪證匪克悟，纷纷离析愧支言。冢嗣孝廉真大孝，号天踊地昼为昏。先生有神应注瞩，绵绵道脉绳绳孙。张君孝亲孝以道，理气不裂孔颜存。我学愦愦赖发觉，他年寸地夜可暾。"}