{"id":"1121531","title":"送归使绝句","dynasty":"宋","author":"罗公升","text":"目断归帆急，无身可得追。亲庭如有问，依说鬓成丝。东老真仙者，神游八极周。此行沧海上，定得拜苍虬。百年诗礼训，惟彝仲容贤。慎勿如痴叔，膏明适自煎。梁楚连天阔，江湖接海浮。故人相忆夜，风雨定何州。鱼鳖甘贻祸，鸡豚饱自焚。莫云鸥鹭宿，馋口不饶君。手植东皋松，勿遣樵牧经。他时化鹤归，要斲千年苓。人问我何之，我以此诗对。云飞百川流，只在天地内。"}