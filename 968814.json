{"id":"968814","title":"墨歌","dynasty":"宋","author":"赵汝绩","text":"空山老桐劲如铁，英枝剪剪夜撑月。霜风著子涵玉膏，烈手崇朝剖融结。别令刳木环清泉，翠缸纸羃笼轻烟。霏霏玄雾扫难聚，断犀烹炼凝蛟涎。和成万杵捣圭璧，良工欲售常自惜。绝怜剡水多夭藤，又虑端溪欠奇石。久知此艺人罕精，作者未必识者明。九华山下祝公子，颇以胶法成其名。相逢但问诗有几，以诗换墨两自喜。酴醾园馆已谢春，杨柳池塘正藏水。薰风拂拂吹砚波，呼儿教作病手磨。须臾满砚片云黑，无诗可写如君何。"}