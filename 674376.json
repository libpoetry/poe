{"id":"674376","title":"连雨中因读少陵大雨诗次韵一首","dynasty":"明","author":"鲁铎","text":"崇朝雨不断，蝼蝈仍嗷嗷。屋瓦欲自溃，谁其事甄陶。莓苔近几榻，绀碧缘巾袍。眷彼瓜豆畦，渥然起丛蒿。桑樗未及肩，顷复过檐高。乳鸦苦沾湿，垂翅仰母号。庭前有驯鹤，戛然思林皋。西畴渺畔岸，嘉禾战风涛。东邻失墙壁，入夜㪺引劳。篱落滥盆盎，飘忽轻一毛。沟塍慢启闭，吾方笑儿曹。十日行不雨，桔槔应尔操。"}