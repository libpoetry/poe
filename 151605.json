{"id":"151605","title":"德清孙氏和乐秀明堂","dynasty":"宋代","author":"牟巘","text":"人生致足乐，莫如令兄弟。绰绰而有裕，其中自春意。龟溪有二孙，能笃友于义。同居五十载，阖门数百指。几微无间言，轮囷有和气。粤从鸿雁散，惟恐棠棣废。欲拘古道回，兹事良非易。亦既成新居，始得遂初志。和乐揭高扁，秀明屹对峙。怡然两白发，埙篪伯仲氏。子孙皆雍睦，闾里亦顺悌。复如无事时，难得真可贵。唐史传孝义，颇记张刘李。迹其屡易世，往往干戈际。义风不少衰，大书乃无妞。嗟哉广明后，旌命曾弗至。啼有笃行者，谁为纪姓字。我闻二孙名，不觉为之喜。两记信实录，联名尽名士。先见众论公，必得一行史。行看表门闾，乡邦夸盛事。我诗甚鄙拙，原尔多寿祉。"}