{"id":"824867","title":"自都署步归寓宅","dynasty":"清末近现代初","author":"郑孝胥","text":"幕府绝通谒，散步惟长廊。枇杷冬始发，雨中送微香。院落疏逢人，向夕气已苍。觅句悄隐几，移灯清照床。朅来亲吏牍，勉强岂所长。骤闻北方警，寇深徒慨慷。此邦敌久瞰，狙袭谁得防？论议多奚为，缓急未可量。出门望我居，南去五里强。数日乃一归，儿女迎踉跄。坐定顾之叹，老我当何乡？"}