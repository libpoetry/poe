{"id":"431266","title":"鹊踏枝四首 感事和一乘师","dynasty":"近现代","author":"丁宁","text":"十载孤琴悲一顾。梦醒西州，忍说当时误。纵使新声堪按舞。绮衫绣扇情非故。漫检沈檀金鸭柱。敲碎离心，又听黄昏鼓。谁谓流光弹指度。长宵似水何时曙。往事如丝萦寂寞。心上眉头，深锁重重钥。自是春厨羹味薄。敢因食旨云姑恶。几日阴晴梅子落。雁去潮回，消息何由托。花外朱幡原有约。东风不管金铃索。落尽繁樱春雨腻。斗草湔裙，一例销魂地。懒效西邻新样髻。是中多少抛家泪。回首浮云连海际。如此风波，萍梗将安寄。莫道明珠曾系臂。深盟岂许轻音替。病是愁根愁似叶。雨妒霜欺，薄分多生结。却羡晶奁双凤玦。清辉皎皎圆于月。记得相迎江上楫。见也匆匆，别也匆匆别。无那幽怀千万叠。啼痕都化枝头血。"}