{"id":"878164","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 客星","dynasty":"宋","author":"刘克庄","text":"不为刘郎屈，萧然钓远汀。当时无此客，其象见于星。龙衮思同学，羊裘谒广庭。九行仰黄道，一曜动青冥。帝座容伸足，云台肯绘形。少微非大隐，光彩谩荧荧。"}