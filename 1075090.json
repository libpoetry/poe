{"id":"1075090","title":"铜爵研","dynasty":"宋","author":"周紫芝","text":"藁街夜腹空燃脂，可怜汉祚终陵夷。老瞒自在作家主，欺它寡妇并孤儿。洛阳宫殿皆颓圮，更作高台半天起。台上吹香十里闻，台下洗妆漳水浑。当时歌管一消歇，回望西陵空断魂。百年岁月空中鸟，花不长妍人易老。台倾人去不复存，碧瓦澄泥为谁好。那知流落向寒窗，乞与诗人赋花草。"}