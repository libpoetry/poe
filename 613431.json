{"id":"613431","title":"读书柳子厚牛赋有感效坡公体","dynasty":"明","author":"李之世","text":"琼土恬杀牛，食之以当粟。吉凶昏丧事，杀牛媚亲族。家大视牛多，宴颁皆取足。上以荐祖祢，下以饫僮仆。牛自海渡来，头头皆就戮。有牛不以耕，但用恣口腹。又有生黎种，嗜牛尤太酷。杀牛不用刀，毙之仅一镞。剥皮以当锅，燔烧取半熟。入口尚闻腥，鸾刀带血漉。毛骨委山野，肠胄弃深谷。厥地产沈香，还以生牛鬻。以此腥膻禽，易此芳馨木。灾木与刑禽，其理等笺僇。牛鸣泻厥悲，香泪亦当哭。胡为东坡老，忍木而仁畜。热喝醒沈梦，痛棒创狂俗。供佛以沈香，即是烧牛肉。余性酷烧香，不忍牛觳觫。二者讼于中，曷以平兹狱。空香入斧斤，有斫而非触。我即罢购香，牛命不可赎。不若勤烧香，为牛姿冥福。"}