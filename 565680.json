{"id":"565680","title":"由南湖发寻景德精舍经槜李下一首","dynasty":"明","author":"黄省曾","text":"朗觌始湖介，任览迨灵宇。解婴极玄讨，缓策谢尘伍。新景既皓接，初云亦幽取。照物均遣縳，临芳尽增抚。去国感人与，遵林惬教父。代情欢若挥，理抱戚如吐。霞篁迹吴旧，烟莽咨越古。往图昡今陟，空文寓前谱。涓名俗所矜，徂运畴讵数。嗤彼高骋徒，危累何自苦。"}