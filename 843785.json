{"id":"843785","title":"四时宫怨","dynasty":"清末民国初","author":"许南英","text":"寂寂花时闭院门，空留莺语到黄昏！蓬莱阙下长相忆，梦寐荒唐亦感恩。庭院沉沉昼漏长，轻阴树底咽啼莺；楼台深锁无人到，惟有葵花向日倾！古槐永巷暮蝉愁，一叶相飞已报秋。莫上翠楼凭几望，当时七夕笑牵牛！云树深深碧殿寒，金垆香烬漏声残；薰笼玉枕无颜色，常恐君王不忍看。"}