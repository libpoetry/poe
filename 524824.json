{"id":"524824","title":"至灌阳平赋作","dynasty":"明","author":"顾璘","text":"我闻黄虞民，罔识官师名。老翁被素发，壤歌如孩婴。季世广法令，民心始忡?。马牛急租税，鸡犬纷斗争。兹邑苦穷僻，曾巘纾荒城。谓云华胥国，颇遂桃源耕。咨诹逮幽隐，转痛闾阎情。山深吏治猛，里胥日纵横。执热不以濯，煎膏难及明。府帖增新役，赋籍何由平。水枯网罟乱，孰使鱼不惊。投笔坐长叹，泪下沾緌缨。"}