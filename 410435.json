{"id":"410435","title":"田家新乐府 其一 秧田歌","dynasty":"近现代","author":"金天羽","text":"秧针刺水绿短短，芒种未来正小满。先时浸谷播稻灰，七寸秧苗珑头展。桔槔呜，田水盈，前村后村布谷声。垄头移苗水中活，分得新秧两指掇。絮袄缠身膝上裤，脚浸波心寒到骨。雨中各唱分秧歌，头顶箬笠如盖荷。与郎戏水同双鹅，郎种二亩妾种一亩多。小姑来饷耕，肩头担饭箩，秧田乐，乐如何。"}