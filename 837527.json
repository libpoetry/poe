{"id":"837527","title":"壶中天·用优昙钵花，为赵次珊尚书作","dynasty":"清末民国初","author":"夏孙桐","text":"珠莹玉亸，讶人间弹指，华鬘春色。蟠实灵椿千岁有，顷刻花开难值。璧月俄临，彩云不散，芳讯留驹隙。亭亭双袂，待迎扶醉归客。旧事金带园葩，丝音省树，付浮云过翼。那及天香生邂逅，恍对餐风姑射。佛国因缘，仙家点化，瑞应嘉名锡。电光能驻，镜中长映冰魂。"}