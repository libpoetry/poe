{"id":"288857","title":"题钱南园侍御瘦马图","dynasty":"现代","author":"袁嘉谷","text":"侍御画马画人耳，提笔一挥胸襟写。骨瘦貌瘦兼瘦神，不数执画求画者。风流人物二百年，画图拂拂生云烟。不比韩干但画肉，凤臆龙髻骄可怜。当年侍御建大节，力忤权贵风烈烈。诗法书法俱馀事，岂愿文坛擅三绝。惜哉立仗斥一鸣，千里才亦等驽劣。遂令磊落不羁心，聊寄瘦马称骁杰。生不见公生已后，披图仿佛公左右。金马之乡焕颜色，岂徒遗迹炙人口。不见松雪居鸥波，八骏画马流传多。无如人鄙肉食相，马兮画兮奈人何。"}