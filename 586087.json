{"id":"586087","title":"杭守刘年兄招游吴山诸寺观既归追思正德丁卯同年诸公任浙者多赴事场屋相别于此迨今十有六年矣偶复经过惟刘兄任郡事其馀迁转不一而顾张倪三君俱已物故可惜也因感赋二律呈谢刘郡伯 其二","dynasty":"明","author":"区越","text":"梦里吴江过几年，重来佳景只依然。满楼翠色千门柳，四座香风绕郭莲。放鹤出山烟浩荡，采菱归渡月婵娟。遨头太守鸦如鬓，不是馀杭旧乐天。"}