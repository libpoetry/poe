{"id":"43326","title":"洛阳行","dynasty":"清代","author":"吴伟业","text":"诏书早洗洛阳尘，叔父如王有几人。先帝玉符分爱子，西京铜狄泣王孙。白头宫监锄荆棘，曾在华清内承值。遭乱城头乌夜啼，四十年来事堪忆。神皇倚瑟楚歌时，百子池边袅柳丝。早见鸿飞四海翼，可怜花发万年枝。铜扉未启牵衣谏，银箭初残泪如霰。几年不省公车章，从来数罢昭阳宴。骨肉终全异母恩，功名徒付上书人。贵强无取诸侯相，调护何关老大臣。万岁千秋相诀绝，青雀投怀玉鱼别。昭丘烟草自苍茫，汤殿香泉暗呜咽。析圭分土上东门，宝毂雕轮九陌尘。骊山西去辞温室，渭水东流别任城。少室峰头写桐漆，灵光殿就张琴瑟。愿王保此黄发期，谁料遭逢黑山贼。嗟乎龙种诚足怜，母爱子抱非徒然。江夏漫裁修柏赋，东阿徒咏豆萁篇。我朝家法逾前制，两宫父子无遗议。廷论繇来责佞夫，国恩自是优如意。万家汤沐启周京，千骑旌旗给羽林。总为先朝怜白象，岂知今日误黄巾。邹枚客馆伤狐兔，燕赵歌楼散烟雾。茂陵西筑望思台，月落青枫不知路。今皇兴念繐帷哀，流涕黄封手自裁。殿内遂停三部伎，宫中为设八关斋。束薪流水王人戍，太牢加璧通侯祭。帝子魂归南浦云，玉妃泪洒东平树。北风吹雨故宫寒，重见新王受诏还。唯有千寻旧松栝，照人落落嵩高山。"}