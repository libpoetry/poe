{"id":"923422","title":"荐福塔联句","dynasty":"宋","author":"苏舜元","text":"踊甓皇都壮，盘基紫宙雄。山河供远目，薝户发高风。梯险三休上，轮开一气中。门当谷子午，影落陌西东。韵铎翻天籁，危觚驻夕红。侧聆悲下俗，仰面识长空。绝若神挤至，深疑壑暗通。人寰如蚁垤，身世甚秋蓬。叹息兴亡地，沈吟制作工。清思抱明月，狂欲把飞鸿。去矣登临兴，巍乎造化功。凉襟当爽垲，幽意入鸿濛。头角峰如揖，丹青树不同。城郭回迤逦，阁殿失穹隆。可使孤怀放，胡为万恨终。何当得壮士，提取出尘笼。"}