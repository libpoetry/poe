{"id":"946866","title":"霅溪","dynasty":"宋","author":"陈舜俞","text":"吴王城下溪，疏凿自开辟。潭潭无涯岸，但见浸垂碧。气增宇宙宽，势吞江湖窄。楼台照清影，河州多嘉植。红鳞生霞朝，金鉴沉月夕。恍如神仙国，远与尘土隔。怪说稔传闻，真源探图籍。天目据西南，两地泻峻极。其傍数百壑，奔走为附益。及兹渊渟处，深不可计尺。稻粱活万家，世无原田瘠。鱼虾孕千石，日见网罟获。阴阴风雨夜，多为蛟龙宅。少游溪上学，长作幕下客。观澜无前志，平世耻吟泽。度量方潢污，临流重惭惜。"}