{"id":"940073","title":"礼武台坐化僧","dynasty":"宋","author":"陈师道","text":"至人本无心，起灭因众缘。化尽悲愿在，留形此台颠。闻名与致敬，获福皆无前。千年一钵水，宿疾几人痊。骁雄兖州军，马步馀数千。一呼可摧山，四合如垂天。老幼十八村，顷刻理无全。哀鸣寄香火，毁塔投其塼。盛怒忽惊奔，如有所见然。等观同一子，岂特此所怜。我来已再见，童稚亦虔虔。发火触暗室，青灯已娟妍。始读壁间碑，妙力隐不传。颇恨语未工，安得笔如椽。归路云月黑，涛波隔长川。溪翁停舟待，相唤声相连。解缆风泊岸，中流水入船。攲侧脚不停，竟脱蛟鱼涎。兴坏如有待，适当使君贤。定能选妙士，拂尘起熏烟。昔承灵山嘱，早契少林禅。丐我一片石，并刻维摩篇。"}