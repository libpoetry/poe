{"id":"403703","title":"玉烛新 汉中农家掘土，得北宋铁钱","dynasty":"近现代末当代初","author":"白敦仁","text":"龟龙争出地。看草圣宸题，古苔荒字。六州铸遍，千秋外、一斸萧山金气。当年会子。算易得、刻泥难比。浑未信、历劫青蚨，陈陈尚夸闾里。军兴日费谁供，叹往日秦中，万家如洗。蓬莱一水。空想像、贝阙金银天际。金迷纸醉。更草草、临安何事。谁念取。谢启充肠，心伤质史。"}