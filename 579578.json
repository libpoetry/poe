{"id":"579578","title":"张兵备招游西隐寺","dynasty":"明","author":"江源","text":"虔州说西隐，山水俱清幽。故人稍公暇，折简招我游。户舆渡赣水，衲子迎道周。崚层步石蹬，举首见虎头。佛阁对酒墰，飞翠连天浮。汝弼有佳句，妙墨壁上留。从来僧境嘉，何必寻丹丘。修竹荫烈日，芙蓉殿残秋。清爽涤万虑，寂静忘百忧。主人有美酒，绮席罗珍羞。觞酌不可限，无乃清绸缪。虽无丝竹音，清歌胜齐讴。颓然醉复醒，香茗三四瓯。与发淩山椒，两腋风飕飕。欢浃两忘返，山西夕阳收。嗟哉此胜会，长揖谢君侯。"}