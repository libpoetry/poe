{"id":"474403","title":"重过桃江别业","dynasty":"明","author":"屠隆","text":"当时落拓不足论，挟书醉眠桃花村。黄鹂叫断春雨色，白鹭窥破新水痕。身世溟滓游太上，风物依稀似陆浑。何人唤我出门去，匹马萧萧南北路。两足皲皱涉冰沙，双鬓凋残栉烟雾。燕台骏骨虽见收，汉宫蛾眉易生妒。幻泡浮云掷一官，亲蒙天子赐黄冠。入山面壁终有日，对酒逢花且尽欢。此地重来恣笑谑，十载羁栖宛如昨。凄怆似隔武陵鸡，须臾亦是令威鹤。红桃碧柳风正柔，野浦回塘水乱流。轻桡铁籧吹欲裂，锦罽银筝弹不休。伯伦生著《酒德颂》，无功自署醉乡侯。古人多好托此物，但言浇愁吾不愁。"}