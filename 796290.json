{"id":"796290","title":"翠楼吟 丙寅仲秋登舣舟亭赏桂，外子索赋","dynasty":"清","author":"黄兰雪","text":"洗砚池边，舣舟亭畔，秋光乍晴堪掬。幽寻无限好，正开遍一林金粟。栏杆曲录。见隔坞回廊，临流修竹。香何酷，午风轻散，俊游云属。满目。看尽繁华，宛画图新展，十洲横幅。斜阳金碧里，爱行遍、陂塘林麓。丰碑高矗。缅一代英才，千秋芳躅。吟情触、远天忽送，数峰浓绿。"}