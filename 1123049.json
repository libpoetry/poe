{"id":"1123049","title":"忆端子三首","dynasty":"宋","author":"胡寅","text":"当年梦赉见清伊，劲气全归目与眉。髫龀已能庄语笑，嬉游元只在书诗。青松不及明堂用，黄壤空馀白玉悲。精爽有无何处去，岂能知我痛心时。不知埋玉已经年，忽值生朝倍黯然。空向梦魂期远大，谬于方技觅安全。翩翩翰墨留身后，炯炯精神在目前。桂折兰摧千古恨，泪痕那得到黄泉。不见佳儿正一年，钟情难遣故依然。久知朝菌同年寿，终惜童乌早弃捐。箧里诗书迷白日，堂中珠玉堕黄泉。汝翁去此知多少，安得忘怀未死前。"}