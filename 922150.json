{"id":"922150","title":"次韵程正辅游碧落洞","dynasty":"宋","author":"苏轼","text":"空山不难到，绝境未易名。何时谪仙人，来作钧天声。胸中几云梦，馀地多恢宏。长庚与北斗，错落缀冠缨。黄公献紫芝，赤松馈青精。溪山久寂寞，请续《离骚经》。抱枝寒蜩咽，绕耳飞蚊清。谪仙抚掌笑，笑此羽皇铭。我顷尝独游，自适孤云情。君今又继往，雾雨愁青冥。感君兄弟意，寻羊问初平。玉床分箭镞，不忍独长生。诗成辄寄我，妙绝陶、谢并。孤鸿方避弋，老骥犹在坰。鸟兽如可群，永寄槁木形。何山不堪隐，饮水自修龄。"}