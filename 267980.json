{"id":"267980","title":"梦芙蓉·韬公招同八里台晓泛","dynasty":"现代","author":"何振岱","text":"扁舟陪谢傅。折荷盘裹饭，葛巾容与。岸灯孤焰，明灭带渔户。采香红夥处。凄凄残夜风露。小枕兰舷，看低昂远嶂，青过小桥去。几转芦湾蓼溆。晓色前头，雪点斜行鹭。绿尽波宽，人隔凉烟语。柳丝贪瘦舞。寸心谁识花苦。漫怨横流，买水村结夏，应胜江南住。"}