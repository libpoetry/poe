{"id":"686884","title":"游海珠寺","dynasty":"明","author":"伦以诜","text":"神人驱石立，涌出水晶宫。弱水无人到，蓬山有路通。潮声喧极浦，海色净遥空。解障颓澜势，江流一柱中。天作南州镇，蓬山第一宫。玄珠窥象罔，沧海澹鸿蒙。佛法鱼龙听，禅心水月空。满前风景胜，尽入倚阑中。客游维桂楫，僧定掩柴扃。倚槛看云起，登楼待月明。弄珠逢汉女，投璧礼玄冥。岁岁送人处，无端离思生。楼阁重重丽，云扉间雾扃。南来连紫水，东去渺朱明。过客探奇胜，山僧话窈冥。何人识道者，此地学无生。雄扼长江势，千年锁更扃。海兼天共涌，珠与月争明。岸草连云远，汀花杂树冥。维舟莫归去，坐待晚潮生。海上芙蓉国，空门夜不扃。异人驱石古，神女弄珠明。跨鹤真凌汉，燃犀肯照冥。云根终古在，岂是岛中生。"}