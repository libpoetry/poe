{"id":"429468","title":"偶过厂肆得樊山翁手写所为十鞬斋诗若干卷卷耑有李越缦张篑斋辈题识盖光绪庚辰癸未之间作也走笔成长句柬翁乞和","dynasty":"近现代","author":"黄浚","text":"赞皇不传姑臧集，太白久敚草堂诗。大年蓬山阙真本，遂初小藁存者希。文人著述例散落，泰山豪芒供嗟咨。秋晨海王事披拣，眼明楮帙光参差。青藤铺面凤尾薄，绀缕画格蝇头欹。古香出纸声满室，自钤作者樊武威。谛观行里绝涂乙，想见落笔腕有羲。会稽题诗丰润跋，垂四十年无伤亏。覆寻岁月略可记，升平已远频忧危。沉酣帝所正长夜，兵马乃在越裳陲。中朝牛李始党鬨，清才屈宋湮衙推。斜街讨春剩连辔，翠微济胜仍乘欙。忽然陇月照毛檄，三峰四扇劳雄辞。毾衣脂烛龙凤怨，尽拾万感收嚘咿。其馀汉波与湖渌，偃伏寸卷通精思。成鞬十掷盛自抑，椽笔始得江山资。江山寂寥气变衰，斧柯几烂仙童棋。天琴阁前树如盖，日月磨我千隃麋。流传钞帙付蓟市，来往知换醪几鸱。谁知是翁尚大隐，秋霜不敢窥髭须。赫蹄不穿蠹不食，此本倘系天扶持。白公诗置东林寺，南丰集赖韩维碑。存亡完阙百有数，连城欲返心终疑。愿藏箧衍流沫诵，今日卧游须导师。"}