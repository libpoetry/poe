{"id":"220366","title":"七夕闻鹊·黄姑西不娶","dynasty":"宋代","author":"吴泳","text":"黄姑西不娶，织女东未嫔。绛河咫尺间，可望不可亲。欲遣乌作使，乌黠言未驯。欲诏凤为媒，凤老咮不灵。独有雕陵鹊，造梁河之漘。频年事填河，头秃弗爱身。胡然此今夕，疆疆语依人。熠炔渡机石，鷿鹈窥汉津。鹊昔号神女，至此不复神。缅思成桥事，谩语抑不伦。直须明河水，尽洗千秋尘。"}