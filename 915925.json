{"id":"915925","title":"题金山妙高台","dynasty":"宋","author":"杨万里","text":"金山未到时，羡渠奄有万里之长江。金山既到了，长江不见只见千步廊。老夫平生不奈事，点检风光难可意。老僧觉我见睫眉，引入妙高台上嬉。不知老僧有妙手，卷舒江山在怀袖。挂上西窗方丈间，长江浮在炉烟端。长江南边千万山，一时飞入两眼寒。最爱檐前绝奇处，江心巉然景纯墓。僧言道许乃浪传，龙宫特书珠贝编。初云谢灵运，爱山如爱命。掇取天台雁荡怪石头，叠作假山立中流。又云王逸少，草圣入神妙。天赐琉璃笔格玉砚屏，仍将大江作陶泓。老夫闻二说，沉吟未能决。长年抵死催上船，徘徊欲去空茫然。"}