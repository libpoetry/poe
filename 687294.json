{"id":"687294","title":"闰中秋夜田御宿大参携樽饮余映碧园","dynasty":"明","author":"孙传庭","text":"又见长空好月来，明河如洗净无埃。天开霁景重飞镜，人聚芳筵再举杯。铁骑销氛清朔漠，银蟾泻影静楼台。扳留未尽登临意，明日还应醉一回。瑶台此夕望弥新，漫欲高飞问玉轮。天与山园留飒爽，月随好客振精神。衣沾桂气香逾远，盏落蟾光影更真。忽忆前朝登眺处，边云满目正愁人。"}