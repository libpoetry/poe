{"id":"1111838","title":"和董伯玉不向东山久韵","dynasty":"宋","author":"吴芾","text":"读书想前人，往往得师友。每爱钓渭滨，颇喜耕谷口。夫岂与世违，甘心卧岩薮。升沉自有时，此意君知不。野外少过从，出门欲何向。所幸得夫君，相与乐闲旷。年来既倦游，老去那病忘。且复对酒樽，尚须时一访。我暂出山去，常忧蕙帐空。闻君东山乐，爱君古人风。日暮君不来，碧云蔽高穹。凌晨戒僮仆，驾言将徂东。尘缘嗟未断，俗事颇相关。虽怀林下趣，坐失山中闲。时令清夜里，梦绕云水湾。寄语猿鹤伴，明朝归故山。云气满户庭，岚光入窗牖。是中有佳处，不出吾座右。迩来独何事，未免踆踆走。三读寄佳篇，临风嗟叹久。"}