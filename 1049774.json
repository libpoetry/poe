{"id":"1049774","title":"武夷行寄刘侍郎","dynasty":"宋","author":"郭祥正","text":"平生爱仙山，最闻武夷好。千峰巑岏月倒挂，万木阴森春不老。群仙浮舟出寥廓，未济明河半空泊。世人可见不可攀，静夜天风吹宝乐。须信仙家日月长，尘埃下土空茫茫。贤愚得失竟何益，坐十绿发催秋霜。人感感悟有谁早，丈人寻真归故乡。故乡宅在武夷址，山势回环碧城起。仙棋一局一番春，几见桃花满流水。他年功成趋帝阙，醉唤常娥拥明月。照开三十六洞天，玉树瑶花恣攀折。丈人之乐其无央，我今欲往亲在堂。侧身南望未能到，耿耿寸心思梦长。"}