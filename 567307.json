{"id":"567307","title":"题王蓑江绘事寿刘夫人六十","dynasty":"明","author":"徐渭","text":"君不见蓑江子，钓鱼穿柳溯溪水。美花春蝶嫩须黄，古木寒鸦夕阳紫，事事无不收画里。王家大甥归自燕，记得大姑花甲旋，百岁今始六十年。却邀蓑江子，令画黄萱夹红蕊。大椿从傍拔云起，直接蓬莱三万里。阿姑身姓陈，阿翁水澄之刘阶缙绅。刘纲元是天上之仙人，阿母乃其配宁，得不双举而齐升。二字宁馨儿，兰垂至兮芝朵云。为捧小图醉青春，母不怒兮翁欣欣。"}