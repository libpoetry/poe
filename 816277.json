{"id":"816277","title":"秀华续咏 齐姜","dynasty":"清","author":"黄金石","text":"齐狄羁栖感寓公，尊前不敢诉行衷。送君一掬伤心泪，洒上征鞍分外红。伉俪双双赴玉京，笙箫嘹喨彻蓬瀛。神仙都许携佳偶，只恐天孙羡杀卿。未识其君但识臣，风尘巨眼认来真。盘飧只有闺中馈，愧杀乘轩三百人。东皋春暖获山禽，始洗三年积恨深。一矢竟开言笑口，美人终有爱才心。旧苑荒寒糜鹿游，沼吴尽出大夫谋。五湖烟水扁舟去，卿竟何心肯事仇？芙蓉隔水映莲枝，同负倾城绝代姿。一样玉颜恩宠异，寒山空建爱姬词。不出兵符秦已帝，腐儒何事尚狺狺？门前愧杀三千客，六国安危仗美人。区区一饭寻常物，难得相知又感恩。漫说酂侯能相士，有人早已识王孙。楚歌四面泣重瞳，一曲虞兮血泪红。惟有芳魂不能死，花开依旧舞春风。楚歌楚舞泪双弹，野堆登天束手看。太息君王才略尽，斩蛇容易割鸡难。太息深宵唱楚歌，君王英略尽消磨。斩蛇尚有当年剑，鸿鹄高骞唤奈何！轻躯深恐逐风翔，柔软难禁罗绮裳。如此温柔真可老，君王偏恋白云乡。传遍长安眉妩词，闺房私事九阍知。相如亦有生花笔，只草封禅不画眉。失位中宫无罪状，频年恩怨感凄其。君王未脱田翁习，十斛多收竟易妻。愿作金吾薄帝王，生平愿又娶妻偿。缘何抛却微时剑？忍使糟糠怨下堂。洞房灯映宝刀红，武烈浑饶国士风。不羡二乔夫婿好，刘郎本色自英雄。姊妹花开并蒂妍，江干横架枉情牵。羡卿何福能修到？嫁得英雄又少年。独承恩宠冠昭阳，宝帐深宵绣衮裳。玉面偶然屏上触，宫人争效晓霞妆。效死君前酬厚德，刹那金谷叹荒芜。齐奴地下应含笑，不负当年一斛珠。皓齿明眸世所希，观金别玉辨几微。筵前唱罢翾风曲，四壁香尘不敢飞。清润歌喉百啭娇，彩衣低舞更娇烧。江南寄语陈天子，侬已风流占六朝。淡抹螺青画柳眉，君王临盼每移时。合欢瓜果承新赐，又拂红笺进谢诗。家赀散尽招亡命，大有阿兄拨乱风。娘子军齐元帅府，唐王儿女半英雄。瓮头骨醉伤心事，再世为猫恐未真。何苦当初持鹬蚌，坐令阿武作渔人。入宫久已擅才名，楼上争传月旦评。明月夜珠饶赏识，当年沈宋是门生。势焰炎炎埒太平，定昆池果胜昆明。三郎兵入含章阁，临镜蛾眉画未成。倾国倾城聚一家，金钱百万助铅华。马嵬一夜淋铃雨，落尽春前姊妹花。纤细蛾眉线样长，心思灵巧绝寻常。君王不食胡麻饭，空向天台觅药方。合欢独起泣花晨，燕子双飞几度春。识得舍人诗里意，不容侬作未亡人。浙东风味果何如？廉访句留十载余。领略镜湖春色好，因循原不为鲈鱼。凤莺深愧匹鸦雏，暮暮朝朝血泪枯。吟到妒花风雨句，怪他月老太糊涂。博浪以来无此击，断头好去见高皇。银瓶难补金瓯缺，同洒荆卿血数行。"}