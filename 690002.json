{"id":"690002","title":"杂咏十三首","dynasty":"明","author":"张宁","text":"行云归故山，芳草蔽幽壑。林下有閒人，林花自开落。碧树含秋色，飞泉急晚声。不知谁领得，惟有野人情。萧萧芦荻风，淡淡江天月。吟倚木兰桡，孤篷不堪发。穷阴閟岩谷，积雪满山川。只有江梅树，相看似去年。斜日照江亭，风高水满汀。潮来鱼正上，谁肯解渔罾。杨柳绿堪染，芙蓉红欲然。冥怀与谁契，俯仰共熙然。秋水际平芜，人家隔江浦。何事晚归来，扁舟载烟雨。地静偏宜晚，舟轻不怕潮。身心两无事，随处足逍遥。风尘双短鬓，天地一孤舟。老病三湘道，谁怜杜甫秋。材大难为用，心高不易招。穷通各有为，岂独会稽樵。雪满人难出，天寒酒不赊。寒郊与瘦岛，今日在谁家。夜气散清空，扶桑曙日红。普天皆仰照，鸣凤在梧桐。夜静水空清，冷轮彻底明。谁知潮长落，长伴月虚盈。"}