{"id":"1034008","title":"高九万见示落星长句赋此答之","dynasty":"宋","author":"戴复古","text":"天星堕地化为石，老佛占作青莲宫。东来海若献秋水，琼以碧波千万重。云根直下数百丈，时吐光燄惊鱼龙。凤凰群飞拥其后，对面庐阜之诸峰。阴晴风雨多态度，日日举目看不同。高髯能诗复能画，自说此景难形容。且好收拾藏胸中，养成笔力可扛鼎，然后一发妙夺造化功。高髯高髯须貌取，万物升沉元有数。吾闻此石三千年，复化为星上天去。"}