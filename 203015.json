{"id":"203015","title":"送钱端明还京","dynasty":"宋代","author":"蔡襄","text":"禁墀初别紫宵端，故国生光里俗欢。二世家声联将相，百年庙貌俨衣冠。躬临州戟迎门下，人喜曾孙夹道观。石照老苔封旧迹，锦溪乔木涕清澜。东趋越岭兴怀远，夕听胥涛入梦间。江上驰心思魏阙，日边归路指长安。香深离渚花重叠，凉满行舟酒半阑。应念非才持虎契。平时相继入金銮。"}