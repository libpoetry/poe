{"id":"814721","title":"接林至山陆春岩大梁来书却寄二首","dynasty":"清","author":"金应澍","text":"握别俄惊十九年，梁园觞咏聚群仙。如云往事经千劫，望月他乡各一天。同调何堪嗟契阔，衰年更觉意缠绵。春风万里来芳讯，喜极翻疑梦里传。开缄如对故人谈，意气拳拳转自惭。赤胆君常传洛下，白头我未返江南。佳音更望来重叠，知己从来只二三。他日相逢缘倘假，一尊还与酒同酣。"}