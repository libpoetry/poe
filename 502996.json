{"id":"502996","title":"挽镏牧","dynasty":"明","author":"王恭","text":"龙阳孙子参军裔，簪绂承家世已长。千里河流通地脉，一天奎壁焕星潢。衣冠况复明三礼，文采唯应备九章。华馆朋来秋寂历，枫江云断夜凄凉。贾生年少人皆惜，李贺才多世共伤。新垄渐随蒿里没，旧书犹带泮林香。云迷花屿空飞梦，月暗满江更断肠。惆怅筹峰峰下路，一回行到一沾裳。"}