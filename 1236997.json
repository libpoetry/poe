{"id":"1236997","title":"秋夜曲","dynasty":"元","author":"赵孟頫","text":"雨声滴夜清漏长，朱帘金幕浮新凉。闺中美人动裁剪，故罗衣袂生秋香。东邻剥枣西邻穫，旅馆无人念飘泊。馀不潦尽涵清辉，芙蓉压堤怨不归。墙根草绿阴蛾飞。蒲萄架空堕殷玉，遥夜露寒生体粟。暗蛩栖草鸣不平，无丝络纬空劳促。梦魂苦短道苦长，万山深处非吾乡。玉虫摇缸萤入屋，去雁来鱼应可卜。醒眼荧荧愁万斛。"}