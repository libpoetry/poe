{"id":"417585","title":"水龙吟 次东坡杨花韵","dynasty":"近现代","author":"单人耘","text":"人间我爱杨花，江村一夜如霜坠。谁云轻薄，分明滞重，仁人情思。不羡朱门，偏循白屋，蓬扉掩闭。奈空庖灶冷，春陂苇湿，风纵暖，吹难起。应恨非绵非粟，落箪瓢、怎生煮缀。沾臆忽睹，一筐荠老，半床絮碎。飞扑门前，旋飘陌上，终沈池水。自古来、惟有杨花，年年替天垂泪。"}