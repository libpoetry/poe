{"id":"1063270","title":"庠拜手顿首启伏蒙学士九丈再赐诗章庠僭率继和尚觊采览","dynasty":"宋","author":"王庠","text":"鸣凤览德来纪年，要知圣泽如流泉。霜钟堂前饱竹实，道人娱凤抚舜弦。敲门剥啄谁传命，淡云磨丹开天镜。明朝相约送涪翁，夜静林深绕清磬。涪翁万里离鬼门，竹枝莫恼白使君。欲试刚肠置冰炭，抱琴远别冲行云。邂逅东坡应话旧，但说海山千万秀。道庠问讯今何如，自笑侬还空鹤瘦。我不愧天欺日月，何须更扣杯珓说。玉局洞天云绕椽，渔竿远信烦公传。"}