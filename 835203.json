{"id":"835203","title":"金缕曲 其一 题耆寿民见山楼藏书图","dynasty":"清末民国初","author":"冒广生","text":"笑倒东方朔。掷毛锥还君此卷，起为君酌。衮衮诸公牛马走，那有王杨卢骆。有亦只束之高阁。身是故将军姓李，语灞陵醉尉休轻薄。弹一曲，夜飞鹊。西山晴翠浑如昨。对楼头纵横万卷，典坟邱索。拉得画师王石谷，来践草堂佳约。吾自有胸中丘壑。妻解麋齐儿虎跳，算一家梅鹤都非恶。百城拥，气磅礴。"}