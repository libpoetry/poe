{"id":"700161","title":"无题二首","dynasty":"明","author":"顾彧","text":"滦河还国世还淳，职贡梯航罔不宾。珠树木难炎土物，紫驼黄鼠朔方珍。雕题火老锼金珥，漆齿酋王冠玉麟。荒服年来朝觐绝，包茅责入竟何人。百年功业自天开，化洽周南陋汉才。朱鸟每从东海获，白禽还自越裳来。绣衣玉斧严丹陛，衮冕桓圭列上台。政典有余戎备略，秋风满地独兴哀。"}