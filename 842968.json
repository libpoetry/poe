{"id":"842968","title":"梁节庵六十寿诗 其二","dynasty":"清末民国初","author":"陈宝琛","text":"拜赐出禁闼，万荷香袭衣。芳华倾路人，心苦谁与知？百昌遂所性，岂不在及时。愔愔海西庵，坐送白日驰。孰云致身早，一斥看群飞。圣颜幸再瞻，风汉终尔疑。明楼声彻天，惜诵馀郁伊。心知霜霰至，兰艾等一萎。露根不改香，大钧庸有私？故当侪寒松，无为伤枯葵。"}