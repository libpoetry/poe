{"id":"1117589","title":"梦臣惠潘谷墨","dynasty":"宋","author":"邹浩","text":"老潘飞蹑烟霞去，墨宝流传能几许。尚方犹以比庭圭，况复人间故人处。夫君好事追前贤，巾袭深藏二十年。雨旸燥湿莫知数，毕竟挺然金石坚。一朝酒发南箕舌，信在言前可中辍。有如印弄掌握间，棱角虽刓终一决。著书天禄垂无期，云将掉头吾弗知。但欣厚意厚若此，来仙阁上信双眉。我有歙州韫玉石，琢成高秋远天碧。平时长自水流珠，未省呼童助涓滴。我有常州饱霜毫，千钱一管价不高。真行隶草字百万，劲锋凛凛方遒豪。绛人陈元乃其伍，相得欢甚谁能禦。心灰缘此亦复然，和我精神动寰宇。便涤砚，便操笔，便启轩窗磨此墨。敲冰佳纸适及门，罗列千张耀晴日。也吟诗，也作文，也把黄庭模右军。并包万类入方寸，倏忽变化生乾坤。君不见老子绝学故能学，君不见孔子捐书故能书。因君起我书且学，我书且学孔老俱。孔老俱，竟何如，写我长句酬勤渠。潘谷卖墨时，吕翁尝过之。指授长生诀，举世那能窥。但称众墨中，谷墨最珍奇。一旦内药成，解去逃喧卑。忽忽期月后，来与丹元期。夜饮晓分手，丹元初不知。仍留墨数片，属元付其儿。有儿旋其门，顶白元惊疑。细诘所以然，始知谷如斯。谷仙今几年，谷墨今在兹。静言人间世，舟壑常密移。朱颜兀槁木，绿发垂素丝。借令富贵极，毕竟将奚为。谷乎真可人，得墨吾得师。"}