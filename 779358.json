{"id":"779358","title":"探春慢 题顾螺峰女史 韶 画寻梅仕女，用张玉田韵","dynasty":"清","author":"顾太清","text":"寒浦藏烟，小桥堆絮，人与花分清淡。竹压低梢，松培老干，簌簌琼英霏霰。才试着花气，早望见、朱栏一半。若非群玉山头，月明林下香散。可是汉家宫苑。又不似唐昌，树底忽见。黄鹤楼中，玉门关外，休付笛声吹怨。留待东风至，却还怕、绿阴争暖。笑捻花枝，归来香满庭院。"}