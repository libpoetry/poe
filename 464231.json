{"id":"464231","title":"百字令 题卢重臣百子图","dynasty":"当代","author":"魏元旷","text":"图开百子，是玉川佳兆，欢然认取。旧愿悬弧原各有，私幸锦绷先举。忆试啼声，雏年转盼，解学人前语。抓梨觅枣，高堂欣慰迟暮。归去翠阁春浓，石麟准信，天阙亲携与。吉梦分明鸳枕暖，证我南窗题句。待点梅胎，弄璋新什，补写催银楮。兼程帆挂，莫教汤饼期误。"}