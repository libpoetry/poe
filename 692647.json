{"id":"692647","title":"峡山寺次坡仙韵","dynasty":"明","author":"杨起元","text":"叠翠峰连汉，拖蓝水接湾。浮生非是梦，真境且舒颜。机息鸥来狎，天空云去还。树烟笼梵刹，花雨点禅关。清籁鸣幽壑，画图开远山。何须觅身外，此即异人间。不见龙归洞，曾闻猿献环。孤峰点黛色，天外露云鬟。香刹出诸天，攀跻磴道悬。松篁蒙岭密，猿狖跃峰联。积藓行防踬，垂藤帻虑牵。林昏疑虎伏，壑静似龙眠。孤磬岩间发，明灯树杪然。飞腾驱白象，结构拥青莲。探讨今辰得，皈依夙愿便。晚来催解缆，乘月下江烟。"}