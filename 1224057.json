{"id":"1224057","title":"次韵袁伯长","dynasty":"元","author":"杨载","text":"盘盘海底石，并树青琅玕。至阳生至阴，龙宫常苦寒。扬光炫朝彩，吐气蒸微澜。根株历千载，莫测劳悴端。端如巢居子，草木皮衣冠。超然去人群，取友蹄与翰。日诵黄帝言，浩叹泪阑干。奈何天下治，必以云为官。佩剑黄金环，咀丹白玉盘。自闻至人德，积热生肺肝。黄尘日暮起，对面不相看。三山在何处？使我师王韩。聊歌紫芝曲，倚君清夜弹。"}