{"id":"1070319","title":"赠别吴忱宣德","dynasty":"宋","author":"程俱","text":"吴公河南守，荐士得贾生。伟兹天下士，何止千人英。吴公失名字，功业暧不明。要非万顷波，莫著横海鲸。当时好贤意，岂愧勃与婴。蔽贤如面墙，自使两目盲。好贤如力穑，穰穰嘉谷成。至今馀庆在，望著河南城。如君岂其裔，乐善莫与京。高门二千石，世德故可评。平生周旋士，往往凌青冥。作吏今十年，读书不求名。向来光山政，何异古所称。嗟哉士营己，宁使我负人。聊须借汝头，一用朱吾轮。今君乃能尔，所弃如毛尘。故知古贤世，尚见风俗淳。猗予一畸士，落落良可憎。折腰务求合，俗眼竟不青。憧憧九衢内，邂逅盖一倾。何从乃知我，顿有交欢情。相随若形影，出语见肺膺。长安速化地，顽钝终无营。中宵起归思，襆被东南征。投林无择巢，促步无安行。宁嫌蕞尔邑，要是众不争。纷纷同舍客，聚散两不停。毛子去山色，哦诗对峥嵘。想见簿领间，烱如九秋鹰。深州戢修翮，题舆重庐陵。胸中若悬鉴，圭角不自呈。石老故游倦，飘萧数星星。崇山古恶地，无乃烦笞榜。程翁颇专嘿，两版昼夜扃。时时系乌帽，匹马挟二黥。安知刹那间，一卧不复兴。其馀复谁在，谁与交忘形。去驾虽结辙，来樯竞扬舲。怀君尚留寓，京尘染裾缨。其谁念久要，佐子飞且鸣。况君缁衣后，世故饱所更。会当力推挽，横绝非阶升。却顾五湖上，有人方耦耕。"}