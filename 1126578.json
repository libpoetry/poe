{"id":"1126578","title":"雨中简孙文辅","dynasty":"宋","author":"章甫","text":"多病愁阴晦，长贫惯寂寥。一江云漠漠，十日雨潇潇。蛙黾誇秋水，鱼虾趁晚潮。新来疏酒盏，颇觉负清宵。马瘦凭谁相，龟灵故自焦。世途何偪仄，物性各逍遥。君老嗟黄绶，吾衰感黑貂。雨寒无病恼，酒熟即招邀。寂寂诸缘省，绵绵一气存。心情亲药裹，口味减盘飧。庞蕴无生话，维摩不二门。秋声摇万壑，落叶会归根。"}