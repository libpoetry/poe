{"id":"284296","title":"凤凰台上忆吹箫·自题《箫鸾配》传奇后","dynasty":"现代","author":"洪炳文","text":"滴露研朱，临池洗砚，写来韵本争传。笑上头夫婿，未渡蓝桥。除是三生修到，消艳福、能遇神仙。超出那、尘寰欲海，忍利情天。翩跹。鹤声嘹亮，环佩响月中，想像婵娟。疑素娥仙子，尚在人间。轻把天机宣泄，遂成就、一段因缘。今宵也，中秋良辰，人月团圆。"}