{"id":"1144287","title":"五用韵奉酬见寄","dynasty":"宋末元初","author":"杨公远","text":"扬鞭迤逦历乡邦，留得清名处处香。六邑春风浓似酒，一轮秋月冷于霜。苏回民瘼宦情好，听彻鹃声归兴忙。满路溪山无限好，祇应裁剪入词章。潦倒无成困一邦，江湖姓字可曾香。兴来且泛三杯酒，老去从添两鬓霜。画思诗情虽我有，名缰利锁任渠忙。寒窗兀坐浑无事，閒阅离骚诵九章。"}