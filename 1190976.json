{"id":"1190976","title":"和席八十二韵","dynasty":"唐","author":"韩愈","text":"绛阙银河曙，东风右掖春。官随名共美，花与思俱新。绮陌朝游间，绫衾夜直频。横门开日月，高阁切星辰。庭变寒前草，天销霁后尘。沟声通苑急，柳色压城匀。纶綍谋猷盛，丹青步武亲。芳菲含斧藻，光景畅形神。傍砌看红药，巡池咏白蘋。多情怀酒伴，馀事作诗人。倚玉难藏拙，吹竽久混真。坐惭空自老，江海未还身。"}