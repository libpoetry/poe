{"id":"1112834","title":"寄集节二首","dynasty":"宋","author":"张耒","text":"陈侯气飘飘，谁敢易挹酌。俊如抟风鹰，清如唳霜鹤。高怀落俗事，见者初骇愕。须臾发其有，珠玉随洒落。浩然谢畦畛，谁不爱而乐。论交嗟我晚，玉手未暖握。别来星一周，庭竹再飘箨。洛阳谁知子，恐未免寂寞。峥嵘胸中气，谁与发其钥。知心古所少，献厚报或薄。兴怀每念此，中夜情抱恶。虽然千金璧，岂得常在璞。山城一尊酒，子去谁酬酢。高歌遣我思，长啸观寥廓。北风号空庭，山雪鸣急霰。是时我与子，倾盖初相见。相逢两恨晚，语罢喜复叹。明灯照红炉，杯酌方烂漫。刘公摩霜鬓，气若初捷战。喜我两人交，深杯手持劝。纵横恣谈笑，一醉便侵旦。想子病酒容，蓬头不能饭。那知会日少，告别不容恋。出门送子归，惨若失侣雁。终朝或不语，妻子怪相问。别来三得书，日月去如箭。栗亭在何处，山川浩千万。吾将理南棹，遂我江湖愿。两如随风云，那复计聚散。迟君秣骊驹，别我过穷县。"}