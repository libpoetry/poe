{"id":"1126863","title":"题樊侯庙二首","dynasty":"宋","author":"黄庭坚","text":"汉兴丰沛开天下，故旧因依日月明。拔剑一卮戏下酒，剖符千户舞阳城。鼓刀屠狗少时事，排闼谏君身后名。异日淮阴傥相见，安能鞅鞅似平生。门掩虚堂阴窈窈，风摇枯竹冷萧萧。邱虚馀意谁相问，丰沛英魂我欲招。野老无知惟卜岁，神巫何事苦吹箫。人归里社黄云暮，只有哀蝉伴寂寥。"}