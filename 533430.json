{"id":"533430","title":"东溪别业为李鍊师赋","dynasty":"明","author":"黎民表","text":"璇流何窈窕，琳馆带重深。大隐虽朝市，清风自竹林。泉光霏素几，霞气袭幽襟。骋望金枢外，纡回瑶水阴。理能窥止足，性本狎飞沉。落月乘舟往，微飔击汰唫。讵须探秘宝，自觉远蓬心。柱下终豪举，浮丘将见寻。玄珠君莫惜，白发我先侵。异日逢黄石，飞鸾早寄音。"}