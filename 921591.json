{"id":"921591","title":"故李诚之待制六丈挽词","dynasty":"宋","author":"苏轼","text":"青青一寸松，中有梁栋姿。天骥堕地走，万里端可期。世无阿房宫，下建五丈旂。又无穆天子，西征燕瑶池。才大古难用，老死亦其宜。丈夫恐不免，岂患莫己知。公如松与骥，少小称伟奇。俯仰自廊庙，笑谈无羌夷。清朝竟不用，白首仍忧时。愿斩横行将，请烹乾没儿。言虽不见省，坐折奸雄窥。嗟我去公久，江湖生白髭。归来耆旧尽，零落存者谁。比公嵇中散，龙性不可羁。疑公李北海，慷慨多雄词。凄凉《五君咏》，沉痛《八哀诗》。邪正久乃明，人今属公思。九原不可作，千古有馀悲。"}