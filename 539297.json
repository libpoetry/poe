{"id":"539297","title":"送德甫行部越中","dynasty":"明","author":"王世贞","text":"使者輶轩亦快哉，高名金虎署中推。十年未叹为郎拙，三尺仍劳圣主裁。此去悬蒲应自慰，人间刻木渐堪哀。江潮揭地千门转，海色摧天万舰来。飞檄昼销兵气尽，按章春傍使星回。莫将风雨疑吾道，且仗河山纵汝才。槜李诗成吴子郡，折梅人在越王台。蓟门何限如渑酒，愁对繁花不敢开。"}