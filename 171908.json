{"id":"171908","title":"上田待制","dynasty":"宋代","author":"苏洵","text":"日落长安道，大野渺荒荒。吁嗟秦皇帝，安得不富强。山大地脉厚，小民十尺长。耕田破万顷，一稔粟柱梁。少年事游侠，皆可荷弩枪。勇力不自骄，颇能啖干粮。天意此有谓，故使连西羌。古人遭边患，累累斗两刚。方今正似此，猛士强如狼。跨马负弓矢，走不择涧冈。脱甲森不顾，袒裼搏敌场。嗟彼谁治此，踧踧不敢当。当之负重责，无成不朝王。田侯本儒生，武略今洸洸。右手握麈尾，指挥据胡床。郡国远浩浩，边鄙有积仓。秦境古何在，秦人多战伤。此事久不报，此时将何偿。得此报天子，为侯歌之章。"}