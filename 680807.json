{"id":"680807","title":"寄地官孟乔友兄","dynasty":"明","author":"谢士元","text":"一别二载馀，云树渺千里。因风寄尺书，慰谕情弥至。嗟予生苦晚，时卦转逢否。解骖岂无人，彼乃植桃李。与世既多违，强颜心所耻。年来竟衰谢，寻常忘世事。田园久芜没，行当事耘耔。渊明归去来，尚友亦云易。殷勤愬衷曲，念君最知己。前年寄书画，装演颇精致。葡萄四幅缣，鱼茧石田字。秋香有五本，仿佛赫?纸。一幅山水图，辋川亦不异。珍重袭方椟，庶几可远致。岁月虽稽延，此意望研揣。"}