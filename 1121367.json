{"id":"1121367","title":"妾薄命六首","dynasty":"宋","author":"林景熙","text":"盈盈梁家姝，奕奕晋朝使。斛珠不论赀，得备巾栉侍。一笑金谷春，列屋俱敛避。岂知锦步温，巳复为愁地。念主惠妾深，缘妾为主累。楼头风雨深，残花抱春坠。繁华随逝水，日暮朱楼空。哀哀徐州妾，事主不及终。空房辍膏沐，明妆欲谁容。春风燕子来，秋风燕子去。去来影常双，孤鸾抱憔悴。回首醉娇时，百花不敢媚。夫君仕虢州，不幸早岁折。负骸归青齐，道远囊复竭。投栖不见容，落日人烟绝。高义无展禽，辱身顾岂屑。野露杂涕洟，皇天鉴孤孽。肯惜一臂残，涴此全体洁。陌上桑欲稀，室中蚕正饥。妾心知采桑，安知使君谁。结发为人妇，几年守空帏。妇义不移天，相邀何乃痴。老姑倚门久，不待盈筐归。为妾谢使君，风化关庭闱。国难义当驰，送君远行役。黎明别江郊，更上北山脊。江云妾眼迷，江风妾衣坼。魂去形独留，兀然化为石。化石君倘知，勿复念衾席。愿持如石心，为国作坚壁。"}