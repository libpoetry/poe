{"id":"1125908","title":"将归三首","dynasty":"宋","author":"郭祥正","text":"春田岂不美，春园亦可佳。田水流决决，园禽语喈喈。荷笠复携锄，动作颇自谐。邻叟三五辈，击壤欢无涯。禄仕四十年，志运良已乖。许国既无补，陷阱几沈埋。皇恩湛昭洗，印绶蒙优差。内循齿发衰，愧彼英俊偕。休焉保其终，飞章乞残骸。将归乐复乐，清风扫孤怀。结庐谢山下，门荒萝径深。寂无车马迹，而有猿鸟音。高峰落日尽，远壑归云沉。死生一吾趣，长啸亡头簪。勇往复此乐，俛仰安可任。垂老度庾岭，西江守端州。逾年忝禄食，归思忽惊秋。结庐丹湖边，种朮果屡收。挂冠已不早，玄花随两眸。休休保残龄，击壤歌皇猷。有儿集吏选，馀事复何求。回首天地恩，瞑目终难酬。"}