{"id":"703362","title":"九日和王仲锡宪长咏蝴蝶花限韵","dynasty":"明","author":"释今无","text":"久知物化漫无归，纵对新妍意已微。窈窕有魂依月窟，凄清无叶补云衣。秦淮歌舞消兵火，东岱岩峦足蕨薇。处处名园应寂寞，野娥好自耐芳菲。垆头作伴未应归，乍立轻盈怯力微。不逐襄王成短梦，空教蒙叟换轻衣。名高花圃疑乌足，香度星垣侍紫薇。杨柳不须吹玉笛，芳华留取弄馀菲。十亩香斋蝶未归，碧云遮树路尤微。隔帘欲动虚经眼，并叶初浓照舞衣。一径情深南浦月，十年人老北山薇。蘧蘧已觉吾非我，忍摘轻盈伴夕菲。柔丽芳须懒未归，虚名似物亦轻微。宛疑神女阳台梦，澹著飞燕拂月衣。漫欲随蜂收绿蕙，何须避雀隐青薇。王孙万里难藏恨，合伴芊芊草色菲。昨宵华表鹤初归，拟共庄生话翠微。薄翅欲飞低日影，轻风徐过动人衣。春园举扇愁清梦，南国看花识紫薇。栩栩自忘萧索意，不须窗下伴芳菲。惆怅春园坐未归，月明随梦到金微。剪罗自觉轻能语，化吏何当幻舞衣。未上搔头惭茉莉，长凝香汗愧蔷薇。威蕤日影秋光薄，一并东篱色共菲。"}