{"id":"576967","title":"游南薰亭","dynasty":"明","author":"陈琏","text":"桂林名胜地，台观迹多陈。空馀南薰亭，屹立漓水濆。使君喜登临，从游有嘉宾。拂石坐紫苔，援琴鼓南薰。神畅情所感，理契意爰臻。忽兹纵遐瞩，跻攀极嶙峋。下瞰皇泽湾，流水碧沄沄。石洞深窈窕，清虚绝垢氛。昔贤有遗刻，半杂苔藓纹。江山宛如故，韶音谁复闻。登临稍毕景，感慨怀古人。早晚听履声，行当近星辰。"}