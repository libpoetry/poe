{"id":"698243","title":"二十二日奉制命往祀天寿山之神二十五日礼成而还","dynasty":"明","author":"倪岳","text":"香币遥从晓殿颁，小臣承命谒桥山。千年王气蟠龙虎，五夜祠官拥佩环。草木润回新雨后，坛壝高出乱云间。礼成正及曈昽曙，携得天风两袖还。长陵北上宝山东，仄径萦回万壑中。鸟道泥新初过雨，虎笼云暗欲生风。礼严牲币三酬献，诚协人神一感通。归路却惊甘泽遍，夐无尘土自春融。"}