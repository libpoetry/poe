{"id":"1224117","title":"赠魏虚舟少府","dynasty":"元","author":"杨载","text":"西蜀文章伯，东吴阀阅家。族传贞观旧，躅继信陵遐。雅度人难测，高名众共誇。为桢材不小，韫椟玉无瑕。鸣凤占谐吉，乘龙偶契嘉。三床邀纳笏，万弩护排衙。世赏官仍及，朝参宠复加。天颜垂眷顾，地肺侈光华。缓步方鸣玉，高情欲泛槎。翻然归翠麓，姑尔奉黄麻。彭泽还栽柳，河阳不种花。投閒销日月，访古略烟霞。腊蚁常开宴，春鱼每看叉。兴来恒放逸，宾从任喧哗。閤静褰珠箔，窗虚閟绿纱。琴弹多古雅，诗就辄妍姱。愿作梁间燕，徒惭井底蛙。执鞭曾莫效，抱瑟敢长嗟。恋恋情终在，悠悠道苦赊。春风吹去旆，翘首又天涯。"}