{"id":"419945","title":"八宝妆 月季花","dynasty":"近现代","author":"邓潜","text":"蓂荚生阶，验他荣落，叶叶准随芳序。争似名花知应候，替把支干频数。红香开陈四时，鳞次蝉联，墙阴远似玫瑰补。还指水西亭外，蔷薇当路。依约倩女前身，蔓长刺短，罥人多少情绪。自花底、玉郎久别，甚潮信、都无凭据。照蟾影、凄凉院宇。历头新换番风误。只独对珍丛，遗篇夏正閒笺注。"}