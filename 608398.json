{"id":"608398","title":"颍阳三月雨雪歌赠丁元父","dynasty":"明","author":"区大相","text":"颍阳山中三月雪，拂石点苔映春月。行人三日嵩峰游，欲行不行心断绝。古称洛邑天地中，三月胡为尚朔风。岩前看竹微微翠，涧底寻花悄悄红。登封主人有异政，去国忧谗时卧病。无乃此事干天和，不然何以乖时令。世途反覆那可知，把酒且唱游仙词。雪晴驱马朝天去，尔对三花采寄谁。"}