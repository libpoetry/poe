{"id":"782099","title":"刘孝子子超索书歌","dynasty":"清","author":"戴梓","text":"襄平刘君字子超，文追秦汉诗风骚。青衿曳曳未易紫，矫然鹤立鸣九皋。独敦至性能大孝，乃翁寝疾时悲号。一夕翁乘白鹤去，擗踊肠断魂随飘。天留孝子不就死，死绝苏回凡几遭。手扶灵輀北邙去，子却随依坟上住。一住三年不顾家，此身将化坟前树。坟旁有鬼时夜来，窥见孝子称奇哉。吁嗟孝子子如此，我虽为鬼宁无哀。守土尸位不上达，孝德昭昭名姓埋。我闻君名欲愧死，因痛亲亡徒已矣。今日为君书此歌，悲心暗逐春风起。"}