{"id":"588839","title":"草堂夜饯陈两江大尹集杜句","dynasty":"明","author":"黄佐","text":"琴瑟几杖柴门幽，独立缥缈之飞楼。青眼高歌望吾子，不减昔时陈太丘。夜如何其初促膝，岁云莫矣增离忧。百壶且试开怀抱，一躯交态何悠悠。漂零已是沧浪客，每语见许文章伯。人生交契无老少，酒酣耳热忘头白。济世宜引英俊人，大贤为政即多闻。邦人思之比父母，世上儿子徒纷纷。近闻下诏喧都邑，青春复随冠冕入。神倾意豁真佳士，会是排风有毛质。扬眉结义黄金台，客行岁晚尤相催。牙樯捩柂青楼远，鲸鱼跋浪沧溟开。君不见犬戎锁甲闻丹极，费心姑息是一役。三城守边却可图，独使至尊忧社稷。君不见蓬莱宫阙对南山，齐纨鲁缟车班班。高马达官厌酒肉，岂可久坐王侯间。吾为子起歌都护，白沙翠竹江村暮。杜鹃不来猿狖寒，潜龙无声老蛟怒。百年世事不胜悲，比屋豪华固难数。文章有神交有道，富贵何如草头露。衣冠是日朝天子，秦城楼阁烟花里。香飘合殿春风转，蛱蝶飞来黄鹂语。致君尧舜付公等，各使苍生有环堵。会送夔龙集凤池，万岁千秋奉明主。"}