{"id":"906229","title":"子美士曹送示梅花似表弟有诗因次其韵","dynasty":"宋","author":"李弥逊","text":"春花先到诗翁家，融和入木生妍华。攀条不减陇头赠，与我病眼增空花。轻绡衬雪香未透，月中妃子新来瘦。意态轻盈总不如，孤芳雅合群花右。速令解盎倾彫胡，叩门换酒呼长须。对花剧饮百不问，此身如视秦人臞。一枝相恼已如许，况及秀发连根株。春工日夜正剪刻，东邻□好公知无。会须空腹贮好语，醉中要看云烟书。"}