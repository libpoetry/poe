{"id":"694719","title":"秋思歌","dynasty":"明","author":"周是修","text":"明月明月照我庭，晴光作云翳寒星。夜寂寂兮天冥冥，草木凄兮霜露零。怀帝子兮湘水滨，哀窈窕兮伤娉婷。启珠箔兮开银屏，凝幽思兮发遐征。秋风高兮鸾凤鸣，莫往从之兮泪纵横，水泠泠兮山青青。清风清风吹我裳，飘飘羽翠随飞扬。秋寂历兮夜悠长，水无声兮山苍苍。指佳人兮北斗傍，听玉佩兮鸣锵锵。玄霜坠兮金屋凉，綵云结兮罗帏香。神忽来兮忽已往，莫往从之兮空断肠，记年岁兮安可忘。"}