{"id":"92632","title":"寄题周子中监丞万象台","dynasty":"宋代","author":"杨万里","text":"昔从永和望青原，永和在地山在天。今从青原望万象，青原在下台在上。乘成先生学海龙，眼高四海空复空。如登中天骛八极，下视积苏同绛空。万物一马喻多少，漆园小家穷计校。须弥芥子亦未妙，葱岭老胡乌知道。此诗解嘲仍索闹，举似先生应绝倒。"}