{"id":"164287","title":"水龙吟·几年野渡孤舟","dynasty":"宋代","author":"李曾伯","text":"几年野渡孤舟，萧然袖此经纶手。归来廊庙，从容进退，祖风犹有。小队环花，轻艘漕玉，暂临金斗。把持书帷幄，期年坐啸，尘不动、依依柳。好是公堂称寿。正元戎、阃垣开後。旌旗才举，胡雏马上，闻风西走。一点阳春，无边德泽，淮山长久。待官军，定了长安，貂蝉侍、未央酒。"}