{"id":"691568","title":"灵雨诗次公路韵","dynasty":"明","author":"李流芳","text":"占鱼空复咏无羊，其雨朝阳已映墙。泽国沾濡行欲尽，旻天仁覆故难量。才闻步祷过三市，忽见甘霖沛四乡。一路农歌间渔唱，练祁西望彩虹长。郊原日夕下牛羊，蓑笠经时不过墙。蚁欲出封应有兆，月将离毕可能量。谁翻东海蛟龙窟，复见西风禾黍乡。共道神明回造化，歌功咏德一无长。穷檐久已叹牂羊，次第焦枯到荔墙。百亩如云且休矣，一床凉雨可思量。渰凄忽借风为阵，霶霈仍教水作乡。秋至江湖催放棹，蓼汀葭渚兴何长。何时得雨一相羊，拄杖看云自出墙。银竹光中森可数，碧荷叶上泻难量。萦帘澹月迷鲛室，敧枕凉风到蝶乡。赖有新诗撑倦眼，底须何物引杯长。"}