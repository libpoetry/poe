{"id":"563992","title":"赐扇","dynasty":"明","author":"孙承恩","text":"天门启阊阖，百辟依彤墀。中官出传宣，赐箑无尊卑。元臣帝股肱，受此乃其宜。顾臣亦何人，得荷乾坤慈。炎蒸方在候，效用真及时。虽非金玉贵，为用良珍奇。金星点素质，落落明珠玑。于昭古先训，入眼光陆离。臣非诸葛侯，白羽挥军师。亦非晋谢安，仁风慰群黎。惟堪坐玉署，敛衽哦书诗。尔时一披挥，习习来凉飔。格言荷圣教，佩服真臣师。致身明时用，得此良艰希。天恩诚浩荡，报答容臣私。常闻古忠良，因事纳箴规。臣亦有悃诚，上告天王知。惟昔有虞氏，聪德无偏遗。制兹曰五明，睿知勤畴咨。亦有周武氏，仁恩遍敷施。道逢暍死者，手执此自挥。惟兹二圣人，?治诚孜孜。以兹虞周世，万载歌无为。吾皇睿作圣，秉德恒谦撝。愿惟时风若，今古同雍熙。"}