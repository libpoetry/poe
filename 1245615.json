{"id":"1245615","title":"崇山游","dynasty":"元末明初","author":"危素","text":"祈仙古观摩空青，手持铁杖山中行。浮丘真人不可见，窈窈万谷酣秋声。扪萝直登六七里，下頫世间真井底。雷霆震动猎云硠，奕奕灵光夜深起。尊师有道虎狼驯，瑶草满地山如春。仙公不归鹤自语，老木夹路龙生鳞。邓卿顾我三叹息，沧海蟠桃几时得。千年虎魄尚可餐，会见红颜生羽?。"}