{"id":"687572","title":"送万仁甫都谏参政山东","dynasty":"明","author":"孙继皋","text":"玉节朱衣下九重，陛辞春散景阳钟。东方骑拥星为使，四岳官同岱是宗。行部风云回缥缈，放衙薇月伴从容。保釐可道无难事，十载天书对御封。建鼓吹铙满路辉，勋名三十似君稀。掖垣人去仍焚草，行省春归恰对薇。旂转交龙摇海色，门閒千骑驻晴晖。令公香远星辰隔，几向朝班认旧衣。"}