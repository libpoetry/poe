{"id":"1116075","title":"书兴四首","dynasty":"宋","author":"汪炎昶","text":"山如斲新棱，泉如注新碧。醉卧便妥帖，似换松根石。混俗悼昔遗，嗜静竦今获。吸鲸涤烦想，饫奇苏惫力。追往忽悟咎，持虑日增惕。时时溪上行，或与幽人遇。手把一编书，共倚崖边树。鹭近始暂飞，鱼惊却重聚。佳景不待求，足熟自知处。稚子爱相随，似亦耽幽趣。兴逼不暇卧，蹑屐鸣鸡先。裛袂碧氛润，袭襟爽概繁。噫馁出故气，咽甘漱新泉。骨瘦易酸楚，体虚觉轻便。樵子隔岭见，宁谓吾非仙。手持白羽扇，笑坐青崖巅。积阴敛荒霾，崖崿诡秘阐。泼光润绿漾，错彩岚翠闪。藓槎惊鹘巢，露扑裹虫茧。布棋出田庐，洒墨凝鸦点。每恨前山逼，遐眺不得展。意才豁危陟，日车已攲转。畏与俗人逢，归途取迂远。"}