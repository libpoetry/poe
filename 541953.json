{"id":"541953","title":"秋夜云峰书斋饯别赋得秋字","dynasty":"明","author":"谢榛","text":"丈夫平生何所求，百年与世同沈浮。枕上一思动万里，黄金容易齐山丘。君家父子继刘向，时振藻思多冥搜。著书堆案未满意，眼前岂暇观蜉蝣。君不见五龙山上千松稠，松枯石烂名应休。况今乐善存古道，日无俗扰轩庭幽。晚来有客自延款，呼童出典青绮裘。高烛结花照几席，西风吹动湘帘钩。共谈世务复文字，宾主相看俱白头。笑我吟诗胡不饮，清时独抱三闾愁。讵知醉客轻王侯，剑歌豪气不能收。豪气混茫隘江海，弯弓欲向扶桑游。巨涛歘腾在跬步，翻空不定风飕飕。万蜂衔珠夺明月，鳌鱼背上信宿留。仙侣相将踏紫雾，才穷三岛仍十洲。肯学书生拘细论，寓言聊尔从庄周。人生大小各有志，岂徒衰老工雕锼。龙蛇已藏地窟夜，鹰隼争击天关秋。君还闭扉我行路，扬鞭西北指并州。故人相逢说旷达，空囊去住能自由。托乘山川随处赋，姑射洞开石髓流。山灵为喜标形胜，禁彼众鸟无啁啾。翠华杳然吊汉武，白云汾水空悠悠。英雄不遇生太晚，何时且遂田园谋。漳河之源自发鸠，因忆邺中走马经长楸。徐陈零落罢欢宴，不闻广殿弹箜篌。惊心两堕井梧叶，嗟哉太行何阻脩。上党有待几朋俦，黄花正开酒新篘。定约登高醉九重，满天秋色当西楼。"}