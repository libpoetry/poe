{"id":"432818","title":"移居并序","dynasty":"近现代","author":"金紫衡","text":"卅年人海阅浮沉，泛尽颓流看物真。事有难言浑欲恸，情犹可忍且安贫。儿童憨笑奇生客，老父凝神辨故人。小巷板桥仍似旧，村前流水碧波新。天涯鸿爪印雪泥，重返清真梦亦奇。久负恩仇羞铸剑，熟观成败厌谈棋。风光明媚弯塘路，烟雨凄迷顺水堤。走遍关东好山水，可如门外菜三畦。迁巢依木喜安邻，回首欢馀剩一辛。鬓发渐愁青易白，世情终觉伪无真。江山治乱呈多态，人事兴亡转巨轮。老去生涯宁寂寞，村前野叟话封神。"}