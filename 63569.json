{"id":"63569","title":"石城曲题采莲图","dynasty":"明代","author":"陆师道","text":"秦淮水绿芙蓉明，玄武湖边烟艇横。香风翠袖暮云乱，落日新妆红浪惊。城隅濠曲歌声起，却寄愁心棹讴里。恨不相携桃叶渡，心知同在长干住。须臾花冥凤凰台，帝阙回看锦作堆。明月各随珠佩去，白鸥独送彩舟回。莲浦红衣秋露湿，桂林金粟秋风急。相逢江上采莲人，回桡犹向花间立。帝京曾忆看花行，画里今瞻云锦城。十年渔舸沧州卧，羞对红蕖白发生。"}