{"id":"1117266","title":"苦热二首","dynasty":"宋","author":"苏籀","text":"示病刘松殊不饮，烁燔汗眩兀如痴。尘嚣堀堁东山扇，汩浊祇惭叔度陂。茗汁粟浆回渴梦，大门高屋惮炎曦。生灵惴惴苗同槁，救暍哀祈风雨吹。越吟吴咏两参商，我那皋原侬水乡。赤地千仓待舂簸，炎飙九夏剧晴阳。云霓不族讼风伯，雷电惭劳驱毕方。独卧嗟咨龙伯懒，梦乘天驷洒淋浪。"}