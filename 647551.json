{"id":"647551","title":"题江山杰阁图","dynasty":"明","author":"王汝玉","text":"我生不识黄鹤楼，未向滕王阁上游。南昌武昌空梦想，安得醉倚雕栏秋。画中楼阁知何处，我欲凌风试飞去。西山雨挟南浦云，鹦鹉洲连汉阳树。手招仙人王子乔，吹笙归来共逍遥。缑山綵凤缈难见，华落瑶池王母桃。人生百岁真如寄，何乃长年苦匏系。流光一去岂复来，须趁青春寻赏事。楚江迢迢带楚山，危楼杰阁江山间。飘然乘兴穷跻攀，何须镕鍊大药延红颜。"}