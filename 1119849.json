{"id":"1119849","title":"钱塘学中寄伯思六言五首","dynasty":"宋","author":"陈渊","text":"门外莺惊短梦，窗间雨送清寒。亦有惜春情绪，分明不奈花残。点点榆钱委砌，冥冥柳絮穿帘。日暖野禽争食，纷纶忽堕危檐。剑水庭闱底处，苕溪水月弥深。绿草年年离恨，白云日日归心。世路红尘可厌，人情白首如新。便可闭门端坐，不须开眼看人。部伍亭前归路，凤凰山下萧斋。我自无聊不住，君如有兴重来。"}