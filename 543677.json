{"id":"543677","title":"长歌行送方翁恬游武夷","dynasty":"明","author":"胡应麟","text":"方生尧治太古孙，丘壑流风今尚存。敝衣掣衿动见肘，负气不肯干豪门。自言知交遍海宇，输肝伏胆惟三人。新都汪伯玉，兴国吴明卿，里中胡元瑞，三子者，令我寤寐劳心魂。丈夫壮志在不朽，要今竹帛垂乾坤。升堂入室即先达，眼底穷通安足论。忆汝前年走兴国，云梦潇湘眼双碧。吴郎跳梁空一世，赠汝篇章朗奎壁。忆汝去年入新都，司马文名天下无。如椽立草处士传，坐令气色高菰蒲。两公声誉冠天下，汝得璠玙重增价。先生龌龊类楚囚，汝何所见何所求。方生大笑笑余懒，惟我与公交不浅。柴门相去十里强，溪上时时达鸡犬。自君总角才已闻，我向何人不道君。大苏小陆长在口，王后卢前讵足云。曹刘李杜亦男子，见君敢谓秦无人。君或未知我，我实深知君。君也歌诗遍林樾，恍揭大吕悬云门。珠玑万斛落謦欬，世人畴不攀青云。胡为靳我无一字，如挟九鼎持千钧。即今便欲武夷去，寸心耿耿当谁陈。秋风布袍寒彻骨，愿得片语回阳春。我闻生言亦大笑，过诚在我不在君。不见杜陵赠端复，文章有道交有神。家鸡野鹜种种好，大鹏斥鴳何疏亲。醉中狂笔歌赠汝，朱弦白日飞梁尘。忆生年少气横发，世世纶竿受家业。学书学剑三十年，学得新诗动吴越。青鞋半踏天竺雨，白纻全骄武林月。我谓汝诗胜汝祖，汝得余言欲起舞。先生片诺岂偶然，立榜余名在今古。高堂飒沓来寒风，绕夜芙蓉电光吐。干将莫邪自有灵，谁其拂拭华阴土。呜呼穷鬼实伺人，五亩经营生计阻。连年旱魃满山谷，赤日横天跨平陆。十家九家鬻婴孺，生也宁免妻儿哭。昼扪甑釜多游尘，晓摸瓶罂绝馀粟。床头魍魉时揶揄，屋上鸺鹠多刺促。任使喉端喙三尺，不博车前薪一束。以兹欲作闽中游，幔亭峨峨天尽头。云璈玉佩纷上界，铁船丹灶悬中流。一遇灵仙蜕凡骨，脱弃妻子如蜉蝣。先生较汝穷更甚，蹉跎四十谈封侯。老亲稚子倏抛掷，一身宇宙如悬疣。浮名鸡肋果何用，百年强半居穷愁。作歌赠汝慰汝意，仰天长啸风飕飗。三山九曲会寻汝，竹枝桂棹行夷犹。武夷君兮倘相值，挟汝烂醉金银楼。"}