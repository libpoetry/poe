{"id":"695597","title":"题任公祖孙枝启瑞册二首 代家君","dynasty":"明","author":"林熙春","text":"瑞色遥分自皖都，琅玕森发瀛洲隅。盘根云湿胎中玉，疏影月明掌上珠。威凤林栖生羽翮，巨鳌竿引见头颅。海滨迂老争鸣缶，为庆龙孙挂六弧。使君辟沼儗蓬莱，忽报中庭玉笋开。引凤还看生凤羽，钟龙为兆种龙媒。此时出地呈高节，它日昂霄属异材。奕叶繇朲孙似祖，棠阴千载思悠哉。"}