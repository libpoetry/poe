{"id":"409165","title":"尊经同学集于存古学舍作重九会","dynasty":"近现代","author":"刘咸荥","text":"俯仰乾坤一搔首，风雨河山又重九。秋色西来笔底多，今古诗情共杯酒。郊外秋晴生远香，新霜凝白菊绽黄。朋辈追欢燕文酒，佳句直夺龙山苍。忆昔谈经共探索，横舍春风才磊落。十年鸿爪各东西，远水迢迢烟漠漠。天风吹向故山回，四十馀人同此乐。遍插茱萸成雅集，自写孤怀一枝笔。漫将衰朽笑经生，且向城南开石室。樽前惟有蟹螯肥，博士瘦羊谁与挈。刘郎不敢字题糕，此意令人三叹息。叹息未已新诗成，霜入吟毫山气清。漫以雕虫嗤小技，依然天地有中声。"}