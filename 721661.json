{"id":"721661","title":"送沈文学之韶州","dynasty":"明末清初","author":"屈大均","text":"三十六韶石，芙蓉翠可怜。重华曾奏乐，遗响在林泉。龙驭留荒服，珠丘隔暮天。凭君陈桂酒，去洒九疑烟。桂水三泷口，衡阳五岭门。秦关惟此险，朔马至今屯。莫道炎天小，应知赤帝尊。君看形势好，彩笔定飞骞。雕胡分雁膳，临水劝加餐。一路篙舟去，愁君日上滩。肉芝含雪长，花瘴入秋残。处处仙灵窟，长谣拂羽翰。"}