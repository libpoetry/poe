{"id":"427162","title":"水龙吟 白莲","dynasty":"近现代","author":"黄侃","text":"万花无此娉婷，接舆偶向孤山见。结璘小谪，飞琼暂堕，瑶台仙眷。缟袂延凉，珠珰弄水，寰中游衍。便酡颜收却，铅华洗尽，冰奁内，越清显。容易玉绳西转。动微波袜罗轻溅。飘然归去，更无人觉，露瀼风软。柳外眠鸳，葭边隐鹭，来寻已晚。待今宵月下，綀单宿处，共婵娟伴。"}