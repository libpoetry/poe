{"id":"843600","title":"丁亥六月挽曾中翰君静二首","dynasty":"清末民国初","author":"方仁渊","text":"昔我未识君，谓君贵介士。顾念烟萝人，所好或非是。晋接杯酒间，乃知同调耳。大篇捆载来，琳琅诗满纸。猥云加斧斤，予则岂敢尔。题诗卷之端，畅谈诗中旨。觞咏既往还，情好两不訾。方谓翰墨缘，此乐终无涘。岂意故人身，去似东流水。叹息隔平生，悲歌安能已。去岁游燕都，今春复来归。遥遥千里别，执手重徘徊。徘徊出西郭，竞渡照斜晖。笙歌沸十里，珠翠水中围。酌君一尊酒，劝君行且迟。至今思陈迹，一一令人悲。宁知撤琴瑟，此去亦胡为。岂以王事靡，畏兹简书催。岂以志士心，终与林泉违。梁木伤斧柯，幽兰当暑萎。令德虽不泯，空传万口碑。谁谓仁者寿，天道洵难推。"}