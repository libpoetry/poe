{"id":"1246835","title":"鲍母江旌节歌","dynasty":"元末明初","author":"唐桂芳","text":"呜呼棠川风俗美，当时父子争相死。煌煌秉笔玉堂仙，曾为殷勤著青史。孝子奕叶孙又孙，如何笃行传闺门。阿娘二八已择对，纫针补缀秋灯昏。嗟嗟藁砧早不淑，瘦影零丁媚幽独。中郎有女续家声，伯道无儿延世禄。浚也眉目甚分明，见客拜揖知姓名。移桃接李乃犹子，嚼指动念如所生。盛年耿耿冬复夏，东家罗绮跨鞍马。霜筠纵老节不枯，夜夜孤眠泪盈把。昨朝有使来京都，里闾旌表大字书。浚也起舞献亲寿，冥冥不负操心初。只今乱离兵戈里，朝为秦兮暮为楚。代间多少烈丈夫，不及孱然一妇女。"}