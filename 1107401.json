{"id":"1107401","title":"贺苏邛州移鼎州兼呈八座四绝","dynasty":"宋","author":"史尧弼","text":"州并重湖水入云，天边鸿雁影还分。政成鲁卫因循地，人是茅山大小君。何须万里寻岣嵝，更问君王觅鉴湖。箭镞玉床今在手，桃花流水去分符。白鹤山头留几时，白鹤池畔歌来迟。浮邱伯去无消息，老眼而今傥见之。云海相望定渺然，已惊别梦不成圆。他年胜处烦推毂，此道沧洲好待看。"}