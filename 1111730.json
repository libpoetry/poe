{"id":"1111730","title":"再和龚帅所寄","dynasty":"宋","author":"吴芾","text":"契阔经年阻曳裾，满簪华发愈萧疏。五禽聊作林间戏，双鲤忽传江上书。诗句方惭成间断，交情岂谓益勤渠。开缄更诵惊人语，恍若相从听佩琚。闻道公庭白昼閒，更无夜犬吠江关。一时戾气俱销尽，千载淳风顿使还。但恐赐环来北阙，不容拄笏看西山。祇今汲直如公少，正赖忠言一犯颜。"}