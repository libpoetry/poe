{"id":"494685","title":"东牧为同年王君坊外舅翁题","dynasty":"明","author":"湛若水","text":"牧牛四方亦无着，牧牛东原爱朝暾。西北幽昧不可居，南方离火残牛群。善牧牛者随牛意，牛不能言臆自申。手攀扶叶折牛箠，蹊人之田即鞭之。若然不蹊亦不鞭，此牛与我同无为。丈人牧牛从养性，行往坐卧吾无疑。驯致白牛露迥迥，勿令斗伤扶桑枝。扶桑枝伤亦未恶，扶桑日出无光辉。"}