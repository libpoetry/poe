{"id":"984013","title":"和张季长少卿尘外亭韵","dynasty":"宋","author":"袁说友","text":"金城玉垒雄西边，云崖凛凛摩苍天。环城万井四十里，无处著眼江头烟。我来登临重叹息，搜索胜景披云巅。结亭百雉上南郭，山川映带围桑田。春风城南细麦好，夏雨城北圆荷鲜。长澜四溢去不断，茂林百种森当前。朝光下卷西山雾，界天一白如镕甄。两年寂寞谁知己，一日邂逅诗中仙。品题印可喜所遇，澜翻笔下源流泉。平山醉翁何以重，一词一记垂千年。于今尘外已独步，壮观绝致谁争妍。痴儿莫苦簿书债，一笑亭上应忘筌。春来花柳剩遨乐，念我一舸方东遄。甘棠遗爱定无有，赤壁怀去犹能全。他年吴蜀问安好，简缯各寄沧浪篇。"}