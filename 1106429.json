{"id":"1106429","title":"和韩毅伯韵三首","dynasty":"宋","author":"王炎","text":"鹊寄先声到敝庐，故人回首意何如。我方无事能高枕，子亦徐行可当车。小瓮床头新注酒，青灯窗下静观书。齑盐冷淡商今古，恐胜朱门食有鱼。有客回车肯再过，天寒冰雪满关河。家贫草具惟鸡黍，地僻柴门但雀罗。人固刚肠穷已甚，天无老眼命如何。男儿自许功名事，相对肯悲弹剑歌。万里乾坤尚侧身，诸公青眼拂埃尘。平生毛颖义相许，今日方兄情稍亲。信有朱弦能使鬼，肯将拱璧暗投人。不妨岁晚留行色，梅柳梢头已报春。"}