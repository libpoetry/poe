{"id":"525940","title":"同祝鸣和赋长歌赠方思道","dynasty":"明","author":"顾璘","text":"诗人雅尚唯林麓，脱略功名轻汗竹。有时大隐入金门，瞥视浮云立幽独。棠陵山人少工诗，风云万变含精思。东南名胜不可数，悉化肺腑生神奇。狂游狭小四百寺，醉醒只在西湖里。澜翻笔势雄万人，观者如墙尽称美。昨宵醉后抱膝歌，佹词怪语何其多。旌旗缤纷跃天马，钟鼓飒沓腾江鼍。看君工诗已成癖，把笔千言不须迫。耻裁旧体驾曹刘，直舒豪气吞元白。横绝四海如冥鸿，伯劳飞燕徒西东。今年泰岳登日观，巨篇失却东蒙峰。归来过杭留小草，顿觉风花动流藻。吾衰愧乏倚马能，呕血破研长枯槁。"}