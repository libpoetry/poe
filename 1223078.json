{"id":"1223078","title":"龙虎台","dynasty":"元","author":"袁桷","text":"群山朝宸居，层台纳灵秀。百泉暗东西，千嶂明左右。先皇雄略深，省方岁巡狩。翠华悬中天，问俗首耕耨。沈沈貔貅垒，濯濯鹰犬薮。前行节驼鼓，执御各在手。侍臣仰天威，长跪四方奏。往闻父老言，罗拜上万寿。山桃与黍酒，启齿时一嗅。乘云去无踪，过者必稽首。登坡望储胥，紫气彻牛斗。"}