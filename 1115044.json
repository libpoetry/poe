{"id":"1115044","title":"太师平章乔文惠公挽歌词三首","dynasty":"宋","author":"杜范","text":"奕世诸贤辅，清朝得老成。谏兵秦蹇叔，忧国汉萧生。更化人皆仰，调元位独亨。天迟诸葛死，尚欲致升平。名在洪钧上，身游绿野中。社方娱白傅，城遽闭滕公。国势关轻重，君恩著始终。堪嗟典刑尽，群木刺寒空。忆在乌伤日，惊腾鹗荐辞。自怜拘法守，何以答心知。零露黄花暗，凄风画翣悲。遥瞻孔山路，无计送灵輀。"}