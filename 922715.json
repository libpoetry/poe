{"id":"922715","title":"《鸣泉思》，思君子也。君子抱道且殆，而时弗与，民咸思之。鸣泉故基堙圮殆尽，眉山苏轼搔首踟蹰，作《鸣泉思》以思之","dynasty":"宋","author":"苏轼","text":"鸣泉鸣泉，经云而潺湲。拔为毛骨者修竹，蒸为云气者霏烟。山夔莫能隐其怪，野翟讵敢藏其奸。茅庐肃肃，昔有人焉。其高如山，其清如泉。其心金与玉，其道砥与弦。执德没世，落月入地，英名皎然，阳曦丽天。旧隐寂寂，新篁娟娟。思彼君子，我心如悬。谷鸟在上，岩花炫前。鸣泉鸣泉，能使我菀结而华颠。"}