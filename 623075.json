{"id":"623075","title":"附闽五主殷一主","dynasty":"明","author":"郭之奇","text":"审知留后繇潮始，潮虽盗贼使民宜。四门学建来千士，百货泉通集众离。仁义侯存国可窃，友于弟及政堪为。威军节度洵威武，白马三郎果白眉。从兹以下休更仆，景升豚犬并堪悲。紫宸白梃仍交续，老兄虽逝子阴施。九龙帐里栖金凤，一叶沟前放国师。宝皇晶殿方增美，春燕梧村忽共隳。瓦砾人来重肆虐，建州兵盛反相夷。三山独畏陈人宝，建水愁闻杨剥皮。沉阏干戈谁实解，蜗蛮触斗总俱糜。难弟难兄终若此，归唐归越又奚疑。朱连卓李成何事，空为戎首自横尸。"}