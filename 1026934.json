{"id":"1026934","title":"燕诸生于内集堂作诗以勉之","dynasty":"宋","author":"韩维","text":"济济众君子，庠序之冠冕。来燕升我堂，良用慰衰蹇。清言屏丝竹，善意陋肴膳。兹藩实故国，贤哲世多显。荀陈没已远，馀迹竟未践。顾惭为政久，儒道不加阐。云飞乏孔翠，庙荐阙瑚琏。非期宠禄光，或虑志业浅。惟天傥有待，在己固当勉。临觞无以侑，相敦在诚善。"}