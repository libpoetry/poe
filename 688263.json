{"id":"688263","title":"钱塘二首","dynasty":"明","author":"朱梦炎","text":"万户烟销一镜空，水光山色画图中。琼楼燕子家家酒，锦浪桃花岸岸风。画舫舞衣回暮景，绣帘歌扇露春红。苏公堤上垂杨柳，尚想重来试玉骢。吴越山川胜概多，彩云楼观郁嵯峨。晴岚日照芙蓉影，细柳风生翡翠波。楚客移舟时见问，吴姬抱瑟肯相过。片帆明日江东去，尚忆樽前对酒歌。"}