{"id":"577216","title":"永思堂为钱孟常赋","dynasty":"明","author":"陈琏","text":"武肃裔孙纯孝士，痛慕双亲形梦寐。高堂华扁名永思，铁画银钩日星丽。双亲谢世今几年，先茔宰木栖寒烟。天台世系从来盛，序伦堂基犹俨然。亲容寥寥无复睹，日夜哀思泪如雨。蓼莪忍诵重衋伤，风木才闻转酸楚。光阴迅速不可追，萱花已谢椿枝摧。秋霜春雨感衷素，蘋藻粢盛严礼仪。我闻孝诚天所佑，况尔高门先德厚。传家诗礼喜能存，子子孙孙宜自懋。"}