{"id":"1127131","title":"约建德蔡令游梅山晨起微雪","dynasty":"宋","author":"黄彦平","text":"长年踪迹困尘埃，几向名山勒驾回。闲约访僧寻野寺，翻成踏雪看官梅。岫云要是无心出，溪月犹能有兴来。竹折松攲更愁绝，不妨吟赏助清哀。青回沙际草先知，稍傍芳林上故枝。野寺残僧微雪后，冻云寒雁共来时。不愁眼里无诗本，却要胸中有画师。已拚入城官长骂，留连风物得归迟。"}