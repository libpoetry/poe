{"id":"432967","title":"金篯孙诗丈挽诗四首","dynasty":"近现代","author":"胡士瑩","text":"一讣弥天痛，群伦失大师。淋漓史迁笔，谲谏杜陵诗。顾我周旋久，多公奖掖私。平生知己感，缄泪九泉知。公昔告归日，家园奉手初。时趋马融帐，每造子云庐。玄想从风发，清言涤雪如。谁知廿年事，一梦等华胥。从此人天隔，须眉想像中。青山友麋鹿，白首注鱼虫。齿德冯蒿叟，文章海日翁。摩挲耆旧传，遭际得毋同。海上羁栖久，虾夷入国门。吾宗诗再续，汐社梦重温。邃学希前哲，楹书裕后昆。风流如可接，老辈典型存。"}