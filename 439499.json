{"id":"439499","title":"和杨尚书之美韵四绝","dynasty":"金","author":"赵秉文","text":"河南夫子两程子，要与洙泗继后尘。濂溪先生为张本，舞雩风里浴沂春。东莱两本不朽计，读书原委有来因。伤哉绝笔大事记，续经未了已亡身。诸公辨论助怪惊，削去训传非人情。大公至正本无我，吾道初如日月明。汉儒俗学欺盲聋，独有一士超樊笼。君家子云晚治易，圣人门户见重重。"}