{"id":"1113207","title":"庵居杂咏九首","dynasty":"宋","author":"张继先","text":"甓瓦完齐土壁坚，籓篱周匝没疏穿。人来谩笑无华旆，风雨须教安稳眠。庵前桃李春争开，雪里见花惟有梅。莫谓枝梢有分别，根本自异非人栽。春蚕丝尽即生蛾，秋燕雏成不泥窠。山雉经时藏窟穴，也能龙化入烟波。长松偃蹇不依林，枝干高盘千亩阴。昨夜酒醒风雨急，半空彷佛听龙吟。南山雨过北山出，昨夜月明今日晴。云气自舒还自捲，太虚万古常清明。莫羡庵居景物清，须知乐自苦中生。山前尽日幽寻客，多说荒蹊不可行。柴门虽谩不曾关，宾客从他自往还。连日山寒声影绝，蒲团危坐更安闲。晴日暖风时出游，冷烟凄雨便归休。云还樵斧溪边牧，不似畸人得自由。钟声鼓声朝夕鸣，茶烟炊烟先后生。云衣霞佩栖山客，兀兀穷年无一营。"}