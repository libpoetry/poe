{"id":"704388","title":"癸亥十月书事","dynasty":"明","author":"黎民表","text":"辽阳碣石枕居庸，天府元称百二重。岂少衣冠扶帝辇，坐令城阙起边烽。投簪敢谓沧洲近，鸣剑多惭白发慵。早晚单于须款塞，玉门何用一丸封。宵严羽卫听宣麻，细柳巡行众不哗。朔气九关屯虎旅，军声千里震龙沙。河山自昔雄三辅，吴越于今总一家。何事受降仍未筑，白头挥泪坐闻笳。汉家本自惜天骄，饮马年来到渭桥。五夜将星明玉帐，七陵王气上丹霄。军中选士皆穿札，幕府谋臣尽赐貂。扈阁儒生惭献赋，燕然终拟勒岧峣。甘泉羽檄似流星，飞将威应震北庭。虮虱已闻生介胄，貔貅犹未请灰钉。中天日月悬双阙，三殿风云拥万灵。属国浅才还一试，岂能垂老事玄经。"}