{"id":"689899","title":"和客边亭四时怨 春","dynasty":"明","author":"张元凯","text":"走马沙场春暮时，柳条才绿向南枝。弯弧莫试新开叶，留与征人赠别离。关城榆柳乱鸣蝉，晚浴蕃儿饮马泉。不去平芜惊雁乳，天涯音信雁能传。寝甲边场泪暗流，忽看明月又逢秋。昔时双照深闺影，今夜孤悬绝塞愁。陇水冰坚万骑屯，阴山雪积玉为门。禦寒悉是闺中力，浪说军前挟纩恩。"}