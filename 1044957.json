{"id":"1044957","title":"题范公堂","dynasty":"宋","author":"孙觉","text":"萧萧狱曹掾，有堂名范公。岁月益已久，父老传清风。维时狴牢下，枉直情毕通。太守异趣舍，挺然不回从。事事争救之，粉屏记其终。殆公三年归，字满无所容。官小俸禄薄，家居率穷空。卖马以自给，徒行气弥充。后公在朝廷，搢绅伏其忠。三黜坐正谏，流离成老翁。我欲绘公像，置祠狱官中。公名塞天壤，文字未易工。不若揭以榜，因之晓愚蒙。后来仰高山，相与传无穷。"}