{"id":"530702","title":"驻马听　过北邙","dynasty":"明","author":"韩邦奇","text":"落日荒荒。羸马西风度北邙。但见寒鸦古木，衰草平原，残柳长岗。累累高冢卧斜阳。知他是、何朝何代何卿相。展转思量。荣华富贵，古为今样。终岁奔忙。十度驱车过北邙。当时朱颜绿鬓，如今短发萧萧，古貌苍苍。五十年一枕梦黄梁。到醒来、回首堪惆怅。世路茫茫。山河如旧，人情新样。"}