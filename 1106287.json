{"id":"1106287","title":"嘲解十首","dynasty":"宋","author":"王迈","text":"主圣时平谏诤无，子胡不善效辕驹。庸庸随物例多福，皦皦出尘良易污。填海谁怜精卫苦，移山可笑此翁愚。鸣钟鼎食不知爱，却爱山中饭粝粗。杞天之下夜长吁，朝上封章肝胆刳。自是诸公忌生语，不应圣主怒狂夫。我将行礼敖嫌简，子欲正名由笑迂。宁作首阳人饿死，不为仗马恋生刍。一相当朝总百官，升沉只在笑谈间。及门炙手趋炎火，倾国将身靠泰山。子独何人蜉撼树，众皆重足虎当关。仙舟已到蓬莱境，却被波神勒取还。孤士每蒙丞相嗔，人心不泯是非真。瓘为苦语攻奸蔡，铨出危言忤老秦。此事古来曾有样，如今天下几无人。西山夫子深穷理，能以逢干作保身。边尘四面逐云飞，正是英卢得志时。西洛故疆将克复，北军新锐属羁縻。智名功勇渠何欠，跋扈飞扬子过疑。消得腾章来辨析，台臣虑患可无词。狄青心不负朝廷，跋扈人疑渐有萌。琦不押班婴众怒，浚私铸印被台评。钜公未免忧清议，之子如何讳此名。若使满朝无一语，晚唐藩镇祸胎成。西山名节太峥嵘，洪魏同时俱有声。斥去不妨为宝庆，出来亦只做端平。事师如子何为谄，植党旁人笑好名。婺女谏官良解事，正邪辨析极分明。三贤千载共襟期，出处存亡同一时。吾道非耶天讵测，斯人已矣我畴依。希文若在甘为党，邢恕无知却背师。坐此褫官吾不恨，恨他同传是韩非。君臣大义等乾坤，兄弟何曾系大伦。齐霸分明诛子纠，唐宗决裂用雠臣。向时诸老空饶舌，何物狂生又犯鳞。一自蒋坡新语出，斯知世有读书人。霸者成功如彼卑，孔门童子耻称之。尽伦大舜斯为至，有过周公不亦宜。古者责难诚意切，今人逢恶大经隳。若教新语宜垂世，可废八章棠棣诗。"}