{"id":"871437","title":"笔架山","dynasty":"宋","author":"白玉蟾","text":"吾是瑶台翰墨仙，操觚弄椠玉皇前。翻云为墨海为砚，一片寒空如雪笺。兔豪象管用不得，倒蘸昆崙醉钩画。当年染罢八角芒，金阙上章求放逸。三峰坐断江南天，临汝城头苍苍然。状如笔架翠起伏，与吾阁笔齁齁眠。山灵惊呼猿鸟乱，清魂复被风吹散。起来叫问山前人，几度松枯白石烂。"}