{"id":"1130259","title":"潇湘八景 山市晴岚","dynasty":"宋","author":"释德洪","text":"朝霞散绮仗天容，无际山岚分外浓。风土萧条人迹静，林蹊花木自鲜秾。秋霁湖平彻底清，沧浪隐映曜光轮。寒光炯炯为谁好，倚岸凭栏兴最清。长空暝色黯阴云，六出飘花堕水滨。万境沈沈天籁息，溪翁忍冻独垂纶。岳麓甍檐苍莽中，萧萧江雨打船篷。一声长笛人何去，箬笠蓑衣宿苇丛。目断青帘在水湄，临风漠漠映斜晖。渔郎笑傲芦花里，乘兴回家何处归。水国烟光映夕晖，谁家髣髴片帆归。翩翩鸥鹭西风急，凝盻沧洲眼力微。轻烟罩暮上黄昏，殷殷疏钟度远村。略彴横溪人迹静，幡竿缥缈插山根。寂寞蒹葭乱晚风，江波潋滟浸秋空。横斜倦翼归何处，一点渔灯杳霭中。"}