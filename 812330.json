{"id":"812330","title":"乌鲁木齐杂诗之游览","dynasty":"清","author":"纪昀","text":"秀野亭西绿树窝，杖藜携酒晚春多。谯楼鼓动栖鸦睡，尚有游人踏月歌。斜临流水对山青，疏野终怜旧射厅。颇喜风流丰别驾，迩来拟葺醉翁亭。绛蜡荧荧野未残，游人踏月绕阑干。迷离不解春灯谜，一笑中朝旧讲官。犊车辘轣满长街，火树银花对对排。无数红裙乱招手，游人拾得凤凰鞋。摇曳兰桡唱采莲，春风明月放灯天。秦人只识连钱马，谁教歌儿荡画船。地近山南估客多，偷来番曲演鸯歌。谁将红豆传新拍，记取摩诃兜勒歌。箫鼓分曹社火齐，登场相赛舞狻猊。一声唱道西屯胜，飞舞红笺锦字题。竹马如迎郭细侯，山童丫角啭清讴。琵琶弹彻明妃曲，一片红灯过彩楼。玉笛银筝夜不休，城南城北酒家楼。春明门外梨园部，风景依稀忆旧游。越曲吴歈出塞多，红牙旧拍未全讹。诗情难似龙标尉，好赋流人水调歌。樊楼月满四弦高，小部交弹凤尾槽。白草黄沙行万里，红颜未损郑樱桃。乌巾垫角短衫红，度曲谁如鳖相公。赠与桃花时颒面，筵前何处不春风。半面真能各笑啼，四筵绝倒碎玻璃。摇头优孟谁描写，拟付龙门作品题。逢场作戏又何妨，红粉青娥闹扫妆。仿佛徐娘风韵在，庐陵莫笑老刘郎。老去何戡出玉门，一声楚调最消魂。低徊唱煞红绫裤，四座衣裳宛酒痕。稗史荒唐半不经，渔樵闲话野人听。地炉松火消长夜，且唤诙谐柳敬亭。桃花马上舞惊鸾，赵女身轻万目看。不惜黄金抛作埒，风流且喜见邯郸。"}