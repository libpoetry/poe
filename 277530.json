{"id":"277530","title":"百字令·流徽榭即事","dynasty":"现代","author":"汪精卫","text":"春风桃李，比梅花时节、多些芳绿。浩浩川原舒窈窕，是处山邱华屋。草露含滋，林烟散晕，万象如膏沐。玉阑干外，柳丝初袅晴旭。日暮穷巷牛羊，画堂燕雀，各自寻归宿。留得苍然山色在，领取人间幽独。潭水悠悠，落霞袅袅，树影重重覆。低头吟望，疏钟已动灵谷。"}