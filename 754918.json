{"id":"754918","title":"重登池上楼有感","dynasty":"清","author":"张凤慧","text":"谢客耽游地，彳亍步林麓。古树倚云根，飞泉出岩腹。隔岸旧山青，崔巍耸积谷。峰色青似染，岚光净于沐。月影沈寒潭，清光若可掬。披榛寿古碣，剥藓暗摹读。忆昔题诗处，回步认绿竹。当年诸女伴，搜奇相追逐。陈迹须臾间，踽踽剩我独。俯仰足伤怀，流光幸毋倏。林鸟解留人，一声啼幽谷。残花堆断涧，飞霞落孤鹜。归作《卧游图》，生绡裁半幅。"}