{"id":"879602","title":"萧长公来访示以诸公诗卷谓与予游从之久不能一辞为赠颇相噍责予赋之不可辞之亦不可皆有说焉名章俊语前后相望无数次乎其间是睹西子之容而自增丑耳所不容却者予年十五时海山官丁受琴于长夫今予年四十与长夫有二十五年之旧辞之弗作其可乎因书长句","dynasty":"宋","author":"刘学箕","text":"人生立志各有癖，浃髓沦肌疗无术。君不学少年奏赋明光宫，又不能桑麻谷粟去作田舍翁。苦心竭虑淡泊音，手携三尺绿绮琴。七弦指下丛然鸣，于以求见古人心。古音寥寥失微妙，郑卫淫哇竞蝉噪。君独优游夷愉广厚而高明，鼓有虞氏之南风，赓之以文王宣父之操。若人来索便与弹，略不訑訑见颜貌。绝之不作卫次公，却之常嗤戴安道。顾我与君幽趣同，海山尚忆初相逢。我时十五始冠巾，君亦壮年气如虹。夜窗拥衾月流空，促弦初学调商宫。别来二十五春风，我犹故吾君学通。五音六律知者稀，一生辛勤造精微。心存至乐物莫移，殆类闻韶子在齐。洋洋盈耳不疗饥，任从妻子相号啼。浮云柳絮无根蒂，世事乘除几荣悴。祇今物我俱忘情，与君同寻方子春。"}