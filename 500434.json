{"id":"500434","title":"送易知事","dynasty":"明","author":"陶安","text":"青山之阴江之滨，郡城晏然民俗淳。使符煌煌来贵臣，幕府赞画多佳宾。君兮冰雪为精神，中原人物何彬彬。卧龙冈头月如银，清气郁蟠钟在人。壮游燕畿登要津，声光上彻天之宸。宗祧礼制得具陈，长秋佐政功不湮。恩袍绿映宫柳春，袖中敕旨如丝纶。上承侯伯谐同寅，所喜境内无哗嚚。清风吹远案牍尘，芙蓉香冷波粼粼。水天红光日吐晨，乘马上府参朱轮。茧丝岁赋五百钧，十四万石米满囷。省命督集毋扰民，屡嘉劳绩超等伦。溪楼峰峦连翠旻，风烟侑此杯中醇。欢腾棣萼荣蓁蓁，笑看佳儿双玉麟。忽闻书考去志伸，枣阳别野毋逡巡。愿言寿分堂上亲，愿言显要早置身，綵衣辉映金鱼新。"}