{"id":"785867","title":"题樵野丈运甓齐话别图","dynasty":"清","author":"黄遵宪","text":"四海复四海，九州更九州。既逾海西极，尚非天尽头。今之墨利坚，佛说牛贺洲。通商五十载，聚众千百俦。金椎南北道，铁耜东西畴。世族庾氏庾，专门辀人辀。吉莫制革履，蒙戎缝旃裘。下至洒削技，亦挟瓦墁售。人人辇金归，金山高瓯窭。初辟合众国，布告东诸侯。红黄黑白种，万族咸井收。无端画禹迹，不使隙地留。争食哄鸡虫，别味殊薰莸。横下逐客令，相率合力勠。丸泥封函关，划道分鸿沟。欲使越地舟，同歌箜国篌。公时秉英簜，御侮持干掫。逆阪善转丸，密室工藏彄。谓有百金产，当免南冠囚。凿山通蚕丛，筑台高环榴。拔帜已归汉，右袒翻为刘。岂图五丁力，竟招众楚咻。华言造蜚语，越调腾怨讴。我时居京都，逢人说因由。恨不后车从，参预前箸筹。逮公唱刀环，我复随轩輶。契阔六七载，烟波杳悠悠。忽然地轴翻，东海嗟横流。黄尘滚滚来，蔽天森戈矛。辽东十万家，血染红髑髅。何物掉尾鲸，公然与龙仇。中有枳首蛇，飞飞从鸧鹙。盲云杂怪雨，波寒风飕飕。鲂鱮戒出入，蛟螭互蟠蟉。公复探虎穴，径驱车前驺。丝辔闇无华，云旌惨垂旒。谓我识涂马，召我来咨诹。檄我千里船，揖我百尺楼。战旗卷风急，腊鼓催年遒。竦立诵玺书，未语鲠在喉。皇帝问东皇，两国非寇雠。元元一家子，所愿兵革休。侧闻哀痛诏，泪珠荧双眸。何期尺一书，按剑明珠投。和戎盟已定，辟港事方稠。我奉大府檄，寻约毋效尤。夜郎挟天骄，自比黑面猴。鸮音不革响，马逸难维娄。定议法六条，未审然与不。喜公告典属，语妙言无邮。公亦定载书，气夺藩之酋。颇如云从龙，上下相应求。平生蹑公后，学步随沈浮。超擢出骖乘，误犯凌斗牛。凡公所亲历，我亦穷追搜。古称绝域使，例比谭天邹。献环诩《盖地》，折棰夸防秋。《王会》徵《职贡》，使父亲怀柔。今日渡西海，受节先包羞。紫凤短褐倒，黄龙清酒酬。与公共此役，积岁丛百尤。艰难比天险，嗟怨惟鬼谋。一灯话畴昔，累夕言咿嚘。宪也初识公，同客齐之罘。哦诗商旧学，漉酒酣新篘。抵掌当世务，时时摩蒯缑。尔时会秦赵，重狱穷共兜。吁嗟海大鱼，已如鱼中钩。尚能跋巨浪，展翼摩天游。指东覆蟠木，图南包小球。环顾四海波，依然完金瓯。即当绘图时，今亦一星周。二老话升平，一室何清幽。入门竹数竿，翠覆云油油。登盘献橙橘，绕屋围松楸。茫茫大瀛海，寸地才一沤。门前水只尺，便通浮海舟。海水绿摇天，中函今古愁。公自翔丹凤，我行从白鸥。再阅二十年，重对话绸缪。"}