{"id":"267747","title":"琵琶仙·张白琴有还湘之赋，索词为别","dynasty":"现代","author":"朱祖谋","text":"归种桃花，楚云满、故国仙林如缬。林外横笛呼犍，春泥渐啼滑。乡绪引、江关倦客，奈歧路、短丝难折。落手沧洲，当歌白日，珍重华发。旧题句、银烛西楼，梦尘剪、东风黯销歇。谁遣一艎新水，送飞花如雪。中夜起、吴鸿试数，对月明、酒醒伤别。底事抛得鸱夷，五湖空说。"}