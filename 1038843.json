{"id":"1038843","title":"猎狐篇","dynasty":"宋","author":"苏舜钦","text":"老狐宅城隅，涵养体丰大。不知窟穴处，草木但掩蔼。秋食承露禾，夏饮灌园派。暮夜出旁舍，鸡畜遭横害。晚登埤堄鸣，呼吸召百怪。或为婴儿啼，或变艳妇态。不知几十年，出处颇安泰。古语比社鼠，盖亦有恃赖。邑中年少儿，耽猎若沈瘵。远郊尽雉兔，近水歼鳞介。养犬号青鹘，逐兽驰不再。勇闻此老孤，取必将自快。纵犬索幽邃，张人作疆界。兹时颇窘急，迸出赤电骇。群小助呼嗥，奔驰数颠沛。所向不能入，有类狼失狈。钩牙咋巨颡，髓血相溃沫。喘叫遂死矣，争观若期会。何暇正丘首，腥臊满蓬艾。数穴相穿通，城堞几隳坏。久纵此凶妖，一旦果祸败。皮为榻上藉，肉作盘中脍。观此为之吟，书以为警戒。"}