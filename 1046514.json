{"id":"1046514","title":"西斋观雨","dynasty":"宋","author":"刘挚","text":"长庚谢馀炎，大火躔西极。开轩对朝雨，拭目看秋色。云空相晦明，风缕乍斜直。声繁自飘萧，势急勿淙激。方塘潜浪潮，万瓦乱珠射。巢燕倦翩翩，庭芜长纷籍。闲花洗幽素，秀木舞凉碧。清气醒筋骸，馀爽入几席。迹希蒋诩径，兴高陶令宅。绕郭听欢声，登秋饱丰泽。良辰感孤宦，念我久行客。穷年不自乐，心迹雨何益。功名羞诡奇，岁月易类斥。圣人堂有奥，大道坦可适。胡为世俗间，区区较寻尺。"}