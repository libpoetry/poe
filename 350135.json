{"id":"350135","title":"玉漏迟·泊舟九江，寻琵琶亭遗址","dynasty":"清代","author":"程颂万","text":"小姑江上路。暝云低抹，短亭烟树。水驿风来，催送小舟三五。一片罗裙血色，又衬出、斜阳天暮。凝望处。阑干不见，旧时歌侣。廿年梦到江州，怅玉垒云荒，乱鸦迷渡。九派潮声，未抵四弦凄苦。旗影那边城郭，暗簇上、青磷无语。愁欲赋。楼船迸催更鼓。"}