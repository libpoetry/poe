{"id":"816546","title":"登舟一夕对酒偶成时从阅云梯关归清江浦丁亥十月","dynasty":"清","author":"曾广钧","text":"清秋丽日翻宜别，不待扬帆已黯然。四载频违三澨月，一身遍览六朝烟。诗情未必能留客，酒意从来近入禅。长遣金尊对青鬓，不知今日是离筵。长亭衰柳晚萧萧，谁与孤蓬话寂寥。桦烛明星方昨夕，布帆微月又今宵。怀人并是怜华袖，得句先教寄玉箫。从此清闺减吟兴，倚阑应有候归桡。雁下平芜秋气深，要从湖海试雄心。玉龙灰尽难成烛，彩凤归来不听琴。正月繁霜伤小雅，斜飙细雨冻号禽。阻风中酒兼朝夕，转毂光阴思不禁。瓮城才到又将离，天遣羁人汗漫驰。黄运合流淮涨碧，青齐分省洛尘缁。客心赖解山川趣，诗卷长留惆怅词。北斗觚棱天咫尺，论都欲赋更然疑。"}