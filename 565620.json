{"id":"565620","title":"越来溪歌一首","dynasty":"明","author":"黄省曾","text":"苧罗山下女，时来挥鬻薪。扬蛾吴宫里，羞杀馆娃人。子胥没金匮，笑与龙逢邻。哀哉怀九子，螳螂感其亲。昏冥黄雀言，饮马长江滨。五湖浮越兵，绿水旌旗明。英雄轼蛙主，壮气吞鲵鲸。君子被兕甲，白日围孤城。青山动鼙鼓，玉殿欻然惊。鹿洲与豨巷，台榭为之倾。吴王耀素甲，叱咤黄池盟。归栖秦馀杭，始忆公孙情。伏剑五胜衣，千古为悲辛。迢遥长洲苑，忽与会稽并。范蠡鸟喙去，仲尼雅琴行。嗟此鸡狗辈，功德非峥嵘。句践亦巳矣，海内留空名。至今二君冢，春风野人耕。"}