{"id":"1121399","title":"端午帖子词 夫人閤五首","dynasty":"宋","author":"欧阳修","text":"梅黄初过雨，麦实已登秋。避暑多佳赏，皇欢奉豫游。鸣蜩惊早夏，斗草及良辰。共荐菖华酒，君王寿万春。楚俗传筒黍，江人喜竞船。深宫亦行乐，綵索续长年。凉生玉宇来风细，日永金徒报漏稀。皎洁冰壶清水殿，三千争捧赭黄衣。仙盘冷泛银河露，纨扇香摇绿蕙风。禁掖自应无暑气，瑶台金阙水精宫。"}