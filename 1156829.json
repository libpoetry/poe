{"id":"1156829","title":"和渭北刘大夫借便秋遮虏寄朝中亲友","dynasty":"唐","author":"白居易","text":"巨镇为邦屏，全材作国桢。韬钤汉上将，文墨鲁诸生。豹虎关西卒，金汤渭北城。宠深初受棨，威重正扬兵。阵占山河布，军谙水草行。夏苗侵虎落，宵遁失蕃营。云队攒戈戟，风行卷旆旌。堠空烽火灭，气胜鼓鼙鸣。胡马辞南牧，周师罢北征。回头问天下，何处有欃枪。"}