{"id":"1107922","title":"留守待制视学 其二","dynasty":"宋","author":"石介","text":"演道开谈席，观文降使轓。水寒芹叶薄，春早杏阴繁。喜动青青佩，亲闻亹亹言。孤生荷乐育，终始托丘关。盛府雍容外，轻裘博雅存。席间闲布帙，铃下昼无喧。首善隆儒术，诸生接讨论。马融南郡学，龊龊岂堪言。春早沂风暖，芹生泮水深。前旌拂讲树，垂佩耀童衿。郁郁弥文化，循循善诱心。恭王不坏宅，金石有遗音。翼翼取则地，菁菁乐育篇。使轓临学舍，台席俯谈筵。韦相传经旧，文翁唱教先。诸生动观叹，门外卓卿旃。泮水渌犹浅，春芹叶始敷。旌旗久停住，衿佩俨相趍。庾亮亲临学，哀公不诟儒。兹为表则地，风教自王都。"}