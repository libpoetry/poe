{"id":"608125","title":"九望 其四 望八桂","dynasty":"明","author":"区大相","text":"桂树生兮山南，沐玄云兮荫芳潭。擢修茎兮幽霭，布芳叶兮夕岚。发华滋兮秋风，翔群羽兮鹓鸿。既拔萃兮高岭，复灌生兮玄冬。扬芬兮素节，含贞兮嘉月。有美人兮伤离，揽岩桂兮为期。信怀芳兮自保，又久要兮申之。去不来兮来不采，芳寂寂兮欲谁待。嘉树茂兮岩间，桂父淹留兮往还。登楼兮长咏，望八桂兮杳难攀。"}