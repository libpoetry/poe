{"id":"569127","title":"宫詹求美长兄七十歌以寿之","dynasty":"明","author":"王世贞","text":"我兄昔年二十余，秃骑大宛汗血驹。手谈不爱东山墅，角抵能双西域胡。自从折节攻经史，老作公车数奇士。十上空瞻光范门，一官久滞长干里。耻言越甲鸣吴军，奏书自试俱报闻。挂冠神虎动天听，卖剑买犊耕春云。归来但读神仙传，中夜披衣事修链。子午功成姹女归，庚申守罢尸虫变。以兹左肘生杨枝，短发萧然时杖藜。乘兴看调支遁马，治生亲养祝翁鸡。酌兄大斗为兄醉，莫论七十年间事。白日须同我辈长，青云且任儿曹致。"}