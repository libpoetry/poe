{"id":"740688","title":"观魏大飨受禅二碑","dynasty":"清","author":"王昶","text":"貔貅十万扬旌旄，老狐乳贙争咆哮。诸袁已尽奉先灭，赤伏潜易当涂高。乌林一炬久逃窜，孝廉声势临江皋。许昌距吴数百里，江淮汝汉萦南条。阿瞒筑宫具深意，削梯便拟凌风涛。三台歌舞尚未竟，九首鬼伯潜相邀。子桓继起更狡鸷，竟能禅让依唐尧。分香卖履言未冷，灶声紫色心尤骄。相国将军官四十，剑佩跄济从喧呶。乃陈降祥珍瑞集，再记款塞呼韩朝。方当寝苫枕届日，衮冕黼黼山龙昭。围场千步坛九尺，拜奠玺册陈南郊。无君无父意自得，大书深刻垂琼瑶。仲谋奉表亦豚犬，龟象作贡供臣寮。公闾剚刀入南阙，黄初四世如风飙。蜀吴尚在魏垂灭，唯余碑碣犹岧峣。吾见此文亦已久，朅来亲读披蓬蒿。三十二行行款正，加以隶体无残凋。钟繇梁鹄字莫辩，华歆贾诩名难淆。比于《梼杌》可垂戒，何待后世相訾謷。废宫久作山阳庙，灵旗石马还萧骚。"}