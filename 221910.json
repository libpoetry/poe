{"id":"221910","title":"送涪守何常卿十六韵","dynasty":"宋代","author":"冯时行","text":"一时周屏翰，千载汉循良。宠渥分民社，疲羸赖纪纲。洪恩随雨润，令问与风翔。日月流年驶，江山别恨长。已闻谈旧政，方改视新章。贱子千官底，曾依数仞墙。迂愚真滥吹，浩荡实包荒。倦鸟栖林樾，哀鸿顾稻梁。一廛联户版，余惠及耕桑。迨此徵黄速，还闻惜寇忙。江云牙行旆，峡树远归樯。亟欲承颜面。於正写肺肠。麦秋驱病马，山雨绝横塘。意去如飞鸟，身留类触羊。登临空怅望，竚立更凄凉。眷注期公久，趋瞻预可量。"}