{"id":"1224593","title":"次韵答乡友吴立夫见寄之作感别怀归情在其中矣","dynasty":"元","author":"柳贯","text":"宇宙方来事，江湖独往人。扶摇遗短翮，濡沫到穷鳞。误作轩裳梦，终惭稻锦身。迹虽侔燥湿，学岂混疵醇。局步逢多踬，虚怀待一振。屈伸乘卦气，消息候天均。喜际三雍启，还依六籍亲。马鞯从幸日，萤案洁餐辰。滕口虞官谤，稽谋信卜陈。践更非显陟，迁秩遂为真。清庙方惇礼，容台忝末尘。卑卑论燕雀，宪宪望麒麟。缅想《閒居赋》，犹存弟子绅。国乡谁尚友？舆皂或称臣。飞翰因来客，分光肯照邻。之人刍有束，何物稼盈囷。矍圃初登射，骊山适罢巡。玉全遭刖足，渊静得藏珍。接席连芳昼，看花惜好春。言筌开窈窈，理窟至驯驯。蓄思文俱锐，修名实与宾。逝将熙孔业，由此乐颜仁。淹泊思同社，羁孤若异伦。宜休宁俟斥，渐老最忧贫。夙愿惟耕钓，浮荣谢鼎茵。灭行无听漏，观涉即知津。狐首求吾正，《螽斯》咏尔诜。枌榆应不改，萝茑重相因。惜远挼青菊，期归睇绿蘋。题诗缄恨去，离绪极纷纶。"}