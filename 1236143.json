{"id":"1236143","title":"登石头城二首","dynasty":"元","author":"李孝光","text":"登高怅望谢家墩，千古风流酒一尊。城郭已非空故国，英雄垂尽只游魂。天围建业山形断，日落淮南海气昏。未信浮云能蔽日，欲占北斗问乾坤。石头遗堞满苍苔，前日英雄安在哉。芳草离离为谁绿？野花漠漠向人开。鼎湖云暗龙先去，建业城荒凤不来。二月江南梅未发，北风日夜涨黄埃。"}