{"id":"704549","title":"哭敬叔","dynasty":"明","author":"黎景义","text":"与子为兄弟，生强十数年。相期齐白首，可惜隔黄泉。浩气山河壮，高名日月县。尔姑吾老母，悼尔重悽然。昔我壮游学，同人多冠军。奇君方数日，搦管便凌云。独步压东国，先鞭超北群。今朝读书处，难复与论文。十月发梅花，寒飙感物华。我方嗟阔别，而乃报登遐。电影徂騕袅，霜芒瘗镆铘。著书知满箧，殊马异乡家。古来皆有死，若子弗惭生。小学观鸮集，高科听鹿鸣。无双信不忝，第一愧尤英。更爱天彝卓，真醇自性情。岂徒伤短命，三叠叹秋风。世变初今异，心惟尔我同。门常关柳畔，径祇辟篁中。共励千秋业，谁知一半空。白玉楼交就，灵光殿赋传。寰区潜有藉，馆舍忍言捐。发轫摧滂轴，中流覆狄船。哭君无限意，总付获麟篇。二人犹未老，一去竟何之。贾母望无迹，颜繇情孔悲。修文虽足任，肯构若仍亏。抱子怜渠小，年将及让梨。岁适届龙蛇，贤人起叹嗟。少微患云峤，子服谶星沙。造物何无尽，吾生却有涯。可怜徐淑女，肠断泣秦嘉。斯文歘已丧，天道信寥寥。骏骨知弥贵，虬枝讶早凋。崧高雯气冷，箕尾曙光遥。见尔英魂在，哀歌续大招。伯兄今半百，遥辱寄新吟。采织流霞绮，声敲掷地金。序仍鸿雁列，情倍脊令深。念此题蒿里，啼痕透楮阴。三十四青春，勋华远未臻。孝廉初北谒，京国转南沦。禹略堪兴汉，玄才可败秦。英雄今日泪，为尔益沾巾。神武风云际，明扬首见推。中兴方定国，大作正当时。漫化鸡如臂，空留豹是皮。不知行在所，何以慰宸思。幼安辞寓舍，靖节命归轺。迹岂沦三国，时非落六朝。陶家原属午，汉地尚名辽。他日修纲目，吾将直笔标。"}