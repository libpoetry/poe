{"id":"1252402","title":"自警二首 其一","dynasty":"元末明初","author":"张昱","text":"愚者昧其识，沈冥生死中。一为利欲染，罔测吉与凶。轹辘前后声，覆辙无不同。遑遑驷马车，驺从行趋风。恶影不息荫，世路焉愧躬？两足与之翼，去齿存其角。乾坤负冥顽，造化乃忖度。恃此以为勇，能无遭束缚？冲冠与裂眦，未信尽堪托。毋为万物先，内省有先觉。"}