{"id":"683126","title":"閒居感怀十七首","dynasty":"明","author":"方孝孺","text":"鸣鸠知天雨，乾鹊知天风。蟋蟀最无知，亦悲年运穷。云何当世士，愦愦温饱中。变故如波涛，浮沉安所终。凤随天风下，暮息梧桐枝。群鸱得腐鼠，笑汝长苦饥。举头望八荒，默与千秋期。一饱亮易得，所存终不移。乘时功易立，处下事少成。君看萧曹才，岂若鲁两生。贤豪志大业，举措流俗惊。循循刀笔间，固足为公卿。贤有四海志，家无一金赀。言高力不足，举世争笑之。不如富侠子，钱刀散孤嫠。闾阎称行义，赫赫名声垂。窃窃众所忧，不踰衣食间。孰知温饱外，可忧非一端。贱忧道难行，贵忧名不完。谁能断弃此，自乐如孔颜。无专本无尤，无作自无愧。心超万化表，迹混人群内。卑卑流俗语，懒问亦懒对。有时或出门，独抚霜中桧。庭前两古桧，封殖今百年。女萝欺衰朽，扬翘冠其巅。弱荣蒲柳脆，钜干金石坚。得时不自料，岁晚良可怜。我非今世人，空怀今世忧。所忧谅无他，慨想禹九州。商君以为秦，周公以为周。哀哉万年后，谁为斯民谋。士无及物智，每喜华其庐。我居岂不敝，于道巳有馀。明取容吾身，奥取藏吾书。奚须叹其陋，不见阿房初。秦人奋戎狄，?食举八荒。自言功德大，传叙万世长。鲍鱼臭未绝，赤龙歘飞翔。巍巍且莫保，琐琐安可量。习俗日颓坏，畴能塞其源。自从井牧废，开此争敚门。救弊岂无术，得君苦难言。田间一卮酒，跽酹苍梧魂。道丧学术敝，士心日汗卑。跻扳得斗禄，宁使节行堕。古人安分义，卿相有不为。栖栖粪土中，困处固其宜。俗士不知道，喜以异自雄。安知名世者，固与常人同。圣贤尽其常，纵浪礼义中。何须骛神变，惝恍惊群聋。内有丘山重，外有秋毫轻。于心不自得，谁免慕荣名。少贱事干谒，尊贵乐骄盈。焉知陋巷士，尘芥视簪缨。利欲烈炎火，虐?起纵横。区区一子舆，死以口舌争。岂不念迂远，安能负平生。皇皇斯须困，炳炳万世明。胡貊笑纨绮，吴越贱坚车。群庸方嚣嚣，固谓智士愚。刀笔计得失，丝粟较盈亏。谁云周公圣，对此惭不如。池鱼不知海，越鸟不思燕。蚯蚓霸一穴，神龙轻九天。小大万相殊，岂惟物性然。君子勿叹息，彼诚可哀怜。"}