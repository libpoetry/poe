{"id":"667626","title":"观秋江晚渡图歌","dynasty":"明","author":"王廷陈","text":"大梁五月成淹留，披图忽忆潇湘游。眼底萧条动秋色，谁驱楚泽来中洲。烟霞掩映蒹葭郭，凫鹚点缀清虚阁。败苇荒蒲岂雪霜，崩崖坼岸迷丘壑。岫口黄花几岁开，枫头赤叶何年落。数舸依依古渡边，细听那闻呼渡传。风帆浪楫两不动，中流竟日空盘旋。昼短天寒洞庭阔，几时可到苍梧巅。松根一叟长箕踞，暝色沙光自犹豫。蛟龙夜蹴涛如山，公无渡河且归去。我家住在江之滨，十年落魄厌京尘。飘蓬海内浑无定，沮溺嫌予数问津。对此踌躇心目断，丘也东西南北人。"}