{"id":"293570","title":"匡庐歌送沈南疑","dynasty":"清代","author":"翁延年","text":"君不见匡庐秀色九江口，遥挹江烟碧于柳。昔者匡生读书至此小结庐，此山遂为匡生有。西庄沈南疑，雅能读书颇好奇。自言欲向匡庐去，把酒苦索匡庐诗。老夫乃是樵云客，爱向名山弄泉石。写将长句赠南疑，留置金泥斸青壁。虎溪桥上薰风微，绿阴四合黄莺飞。已知白社无人迹，君若看云君早归。"}