{"id":"810921","title":"苦雨","dynasty":"清","author":"王寿","text":"世事逼杜门，抽身谢尘俗。枯坐一室中，天寒肌生粟。苦雨声萧萧，昼夜无断续。年荒百物贵，催租吏犹酷。四野闻捉人，贫穷遭挞辱。可怜旁观者，敢怒不敢哭。市上少行人，泪洒家家雨。屈指已数旬，千里无乾土。重云蔽青天，日光黯不吐。安得制大裘，手自盖万户。海大尚可填，天漏讵弗补。吁嗟庸碌碌，徒云恩难普。我家有恒产，八口饱未能。我家有恒业，利薄贾益腾。我爱读我书，使我心有恒。澹泊足养性，营求徒取憎。矧此利所在，反覆不足冯。我心祇危惧，省身惕履冰。"}