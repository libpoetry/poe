{"id":"782562","title":"入安化寺诗社","dynasty":"清","author":"戴亨","text":"夙昔抱微尚，丘壑结遥思。一为尘网羁，此志终弗遂。时每出郊坰，挈杖寻初地。聊博少时欢，岂足酬幽憩。不谓素心人，相期同把臂。僧寮作诗坛，窅然忘尘世。咫尺不见招，知非我遐弃。误疑精力颓，而不耐劳瘁。闻之即披衣，既见果无异。阴阴苔雨痕，翛翛竹风籁。流水清俗情，孤云淡尘累。既不废游观，且联文友契。遥谢沮溺翁，远遁诚非计。"}