{"id":"924680","title":"求黄家紫竹杖","dynasty":"宋","author":"苏辙","text":"曾家紫竹君家种，曾园竹与荒藤共。藤骄竹瘁如畏人，不似君家竹森耸。我来买宅非为宅，爱此风梢时一弄。磨刀向藤久未忍，树倒藤披真自送。繁阴一豁新笋地，狂鞭欲向青春动。我身病后少筋力，遍求拄杖扶腰痛。萧萧瘦干未能任，一亩君家知足用。一枝遗我拄寻君，老酒仍烦为开瓮。"}