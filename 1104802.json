{"id":"1104802","title":"挽高宗皇帝章四首","dynasty":"宋","author":"卫泾","text":"大业高千古，斯文炳六经。无刑深帝泽，不战寿生灵。神圣非殂落，乾坤有晦冥。难名是天德，刻画谩丹青。致治勤三纪，怡神寿九龄。玉卮传汉殿，宝册焕尧庭。庆事方频举，哀歌讵忍听。万邦惟戴舜，亿载奉慈宁。历数千龄在，讴歌四海归。地雄元帅府，天授上皇衣。洗甲乾坤净，投戈日月挥。成功有如此，今古独巍巍。江右龙飞后，临安日晕时。煌煌周礼乐，肃肃汉威仪。鱼水君臣会，耕桑父子嬉。谁欤老文学，重述中兴碑。"}