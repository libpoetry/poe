{"id":"662246","title":"樵山吟","dynasty":"明","author":"石宝","text":"樵夫岁岁居樵山，短斧入山樵采还。双肩向市易斗粟，堂上日暮俱垂斑。官家谬选备工役，报国那能惜觔力。运斤直瞰危鹘巢，唤侣时招牧牛笛。宁知今年法令改，青山却用金钱买。有斧不得重刊云，无钱誓欲先逾海。昨日城中丁壮来，城中百事犹伤哉。析薪已费千馀万，卖子不足私门陪。衣裳蓝缕敢自惜，已看釜甑生尘埃。贫家止有田十亩，定知明年非我有。安能遁迹豺虎之深林，县官来时无处寻。"}