{"id":"763835","title":"二郎神 咏黄石榴花","dynasty":"清","author":"董俞","text":"绯衣阿醋。忽改做、道家装束。看满额鹅黄，天然雅淡，绝胜猩红鸭绿。堪与姚家称娣姒，真一样、娇姿绝俗。有林外黄鹂，飞来一色，繁枝如簇。空谷。尽堪长日，伴人幽独。似憔悴恹恹，霍娘病起，瘦比篱边丛菊。插向云鬟，金钗掩映，不是丹葩秾郁。想飞霜，一夜秋苞，拆尽珀珠盈掬。"}