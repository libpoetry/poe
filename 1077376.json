{"id":"1077376","title":"志宏得碧字以诗来次其韵","dynasty":"宋","author":"李纲","text":"明月照清溪，影落千寻碧。轻风皱微澜，荡漾摇金色。相携理桂楫，及此万籁寂。天空露气寒，栖鸟正缩瑟。何人起秋思，数弄月中笛。坐使迁客情，悽然感去国。清游得英俊，胜赏饱泉石。岂殊在吾家，亲戚欬于侧。赋诗各言怀，险韵对勍敌。归来气未衰，开匣看三尺。"}