{"id":"400582","title":"满庭芳   登西麓，望小湖，看去鸟苍烟，怅然久之。","dynasty":"民国末当代初","author":"饶宗颐","text":"岸曲霜黄，渚清陂白，雪中晴日偏圆。海吞山没，朝夕起寒烟。弥望平原万里，绿杨外、潭水溅溅。销凝处、新凋片叶，波似洞庭船。经年。送雁阵、青枫碧蓼，飞过荒椽。念去程刚转，料近春前。漫倩神僧咒钵，止流水、低拂哀弦。津亭畔、啼鸦废垒，容许白头眠。"}