{"id":"1041147","title":"以近文投谢学士","dynasty":"宋","author":"刘敞","text":"自昔周旦死，珍凤閟空峦。民斯未尝见，犹取图象观。况彼圣人没，众说纷无端。能言拒杨墨，岂秪均遗鸾。念我生苦后，读书乐瓢箪。潜精探遗文，仿象良云难。犹如琢圭玉，考法求所安。虽无绳与矩，我知不为丸。凝诚矢弗变，势利非攸欢。譬于寸木微，积久能巑岏。有羽必怀耸，有声必希弹。方期沐清德，敢不振斯冠。"}