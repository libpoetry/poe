{"id":"1118933","title":"迎春乐","dynasty":"宋","author":"陈允平","text":"垂杨影下黄金屋。东风渐、粉香熟。恨当年、有约骖鸾速。误一枕、红云宿。带眼宽移腰似束。怪何事、褪红销绿。背面立秋千，羞人问、连环玉。江湖十载疏狂迹。红尘里、倦游客。驻雕鞍、问柳东风陌。花底帽、任敧侧。斗酒百篇呼太白。傲人世、醉中一息。何日归赋来，水之南、云之北。依依一树多情柳。都未识行人手。对青青、共结同心就。更共饮、旗亭酒。褥上芙蓉铺软绣。香不散、彩云春透。今岁又相逢，是燕子、归来后。"}