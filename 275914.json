{"id":"275914","title":"金缕曲·仲春四日，以词代柬寄林风姊于松江","dynasty":"清代","author":"李佩金","text":"斗室青灯夕。酿花天、浓阴如墨，韶华堪惜。何事春来秋又去，絮乱飘萍踪迹。回首处、烟波遥隔。蝴蝶不来香梦杳，照浓愁、一线弯弯魄。疏花溜，篆香热。愁多翻道心儿窄。洗残妆、泪珠镜汐，柔肠暗织。花气迷离春影瘦，怀抱离情千叠。检那样、深愁写出。悄嘱东风飞燕子，寄相思、来往传佳什。须郑重，春消息。"}