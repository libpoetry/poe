{"id":"690148","title":"松洲庄四景题赠刘景用","dynasty":"明","author":"张吉","text":"松洲风景近如何，鸟哢桃花水涨莎。咫尺相思不相见，长须空自走江波。松洲风景近如何，菱叶荷花净远波。谩把碧筒挥酒伴，鬼神终夜泣酣歌。松洲风景近如何，茆屋秋阴长薜萝。䆉稏如云三百顷，老农谈笑剧悬河。松洲风景近如何，残雪疏梅共一窝。独笑江湖清绝处，寒漪轻漾暮钟和。"}