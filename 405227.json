{"id":"405227","title":"清平乐 落叶","dynasty":"近现代末当代初","author":"张伯驹","text":"洞庭波起，渺渺人千里。楼外夕阳多憔悴，雁背带来秋意。残灯支枕无眠，声声只在林间。一夜西风卷尽，开门又见青山。萧萧渐急，堆满阑干侧。穿月飘风无气力，谁共落花怜惜。春红夏绿凋零，一般同是伤情。拾取欲题无语，凭他去做秋声。莺娇燕婉，转瞬繁华换。抱影声嘶蝉噪晚，也怨浓阴忒短。如何一夜霜飞，无端飘坠谁依。今日堆尘委路，原来曾在高枝。"}