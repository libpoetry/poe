{"id":"1109373","title":"畏日三首","dynasty":"宋","author":"刘弇","text":"畏日杲杲天东隅，盘餐逆旅进山肤。岑崟远岫不知数，磊落近松如有须。旅人琐琐信物役，逝者滔滔皆利徒。目送长云藉平隰，赤骥正愁青玉刍。畏日赫赫天南隅，漫漫白道盘郁纡。过蛇摇毒宿莽死，阴崖发赭悬泉枯。沉迷未省招楚些，激越可是歌吴趋。目送长云指萋茜，辙鲋愁绝西江濡。畏日??天西隅，半规衔山我仆痡。招提访寻数里近，牛羊断续前村孤。扬尘动满垢腻爪，好风不借清凉躯。目送长云下埼礒，鷔?愁对陂阴凫。"}