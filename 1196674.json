{"id":"1196674","title":"观灯玉台体十首","dynasty":"唐末宋初","author":"徐铉","text":"吴歌楚舞玉诗新，华灯兰焰动鱼鳞。台前共道明如昼，醉里唯愁夜向晨。绮席金炉香正燃，铜壶银箭漏初传。天回星月迷灯烛，风过楼台度管弦。双阙重闉夜不关，金车宝马晓应还。亭亭明月临瑶席，灼灼华灯照玉颜。火树灯山高入云，红筵翠幄自成春。游女有时还解佩，青楼何处不留人。帝京风景不曾秋，万户千门夜更游。玓瓅银鞍连绣毂，晶荧珠网挂琼钩。"}