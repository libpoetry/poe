{"id":"1084402","title":"毛虞卿见过","dynasty":"宋","author":"王十朋","text":"故人访吾庐，况是清和节。高槐绿成阴，芳草碧未歇。携手山间行，清兴浩然发。呼童具鸡黍，浊酒醅初泼。贫居愧荒凉，野蔌草罗列。盘实饤梅豆，蔬餐荐薇蕨。主礼虽甚微，客色未尝觖。醉翁山水意，不为壶觞设。蟹眼煎新汲，雀舌烹春撷。浇君文字肠，掉我清谈舌。人生会面难，岁月易飘忽。君姑为我留，匆匆莫言别。"}