{"id":"826201","title":"八声甘州·重阳日挈伴灵岩登高，同人绘琴台秋畅图记其事。越二旬，余继赋此，时秋深霜厉，边氛益恶，眼底新愁，视重阳时又增几许。宜其声之掩抑矣","dynasty":"清末近现代初","author":"叶恭绰","text":"甚凭高抒恨费萸觞，风前劝长星。尽销沈今古，虚廊废苑，残堞山城。遍洒诸天法雨，不洗血花腥。空写登临感，盈纸秋声。休问清凉故垄，怅销金一例，冶梦难醒。怕琵琶孤冢，山失旧时青。泣新亭、更无人在，剩南飞、哀雁落前汀。愁来路，听胥涛起，云黯天平。"}