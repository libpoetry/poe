{"id":"180200","title":"失题·学者一大事","dynasty":"宋代","author":"李流谦","text":"学者一大事，最重出与处。用行舍之藏，孔颜独相许。参赐地位高，窥牖不得睹。而况未见圣，一曲株守兔。入林恐不密，狷者或拒户。如蜗护一壳，槁死竟何补。营营夸毗子，意常在腐鼠。钟鸣尚迟回，颠沛惭末路。细评谁失得，未易较吴楚。圣贤具成体，以道为钲鼓。适时不俟驾，枉已一揖去。而我本来心，湛如太空故。先生平生学，此理超圣处，浮沉四十年，夷险随其遇。初无周南恨，内乐侈圭组。名高天不掩，舜聪彻幽阻。门前裹轮车，急急戒徒御。企首洙泗上，进退绰有裕。富贵调儿童，嗔喜狙赋芧。此同伐国问，何乃至君子。愿出有用学，不朽在斯举。"}