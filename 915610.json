{"id":"915610","title":"病中止酒","dynasty":"宋","author":"杨万里","text":"平生万事轻，惟以酒自娱。当其爱酒时，一日不可无。老来因属疾，不饮五月馀。客饮我不羡，而况逢曲车。见杯不思斟，见樽不思酤。终日但清坐，此心长泊如。只悟世人情，逐物非一途。仕者嫭貂蝉，货者珍金珠。赐泰嗤原贫，由勇诮孔迂。何物真乐忧，何人定巧愚。病后得反身，旷然同太虚。其馀君莫问，曲生尚可疏。"}