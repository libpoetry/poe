{"id":"768387","title":"南浦 柯亭北发，余属王山人石谷写江上送行图贻之。与柯亭同填此词","dynasty":"清","author":"龚翔麟","text":"何处最销魂，对风江落日，一尊离酒。旧饯认河桥，怕重省、桥外欹亭眠柳。烟凉雁老，那堪此际挥吟袖。唱尽临分长短句，算得鹧鸪啼否。绵邮慢水层山，梦相寻正好，酥钿点牖。渡鼓未停挝，人已在、八桨船唇回首。玉堤金斗，写愁凭仗丹青手。犀轴铺时休便卷，画尾曾填红藕。"}