{"id":"196399","title":"古风寿九十","dynasty":"宋代","author":"熊禾","text":"百年九十多，百里九十半。我持千岁樽，祝公椿松算。忆昔钓璜叟，桓桓鹰扬旦。是时年未百，一出戡祸乱。丹书佐太平，树立更明焕。又思淇澳翁，盛德为世冠。懿戒亦何年，耄境若童草。前公十年期，丹扆隆简眷。太公出为将，远业俟时奋。后公更五年，进德当不倦。武公入为相，苍生副深愿。昭代儒老成，硕望孚众观。百年未为多，名节千载看。后皇启昌运，万一效裨赞。"}