{"id":"704650","title":"古词二首","dynasty":"明","author":"黎遂球","text":"公输刻木凤，多年犹未成。众人重公输，始便求凤形。及其似龟蛇，翻讶公输名。勿复与相语，但须吾技精。忽闻云中笑，纵似何足惊。不见丹山雏，出卵能飞鸣。女儿剔指甲，铜盘落神龙。误谓古琴弦，弹之应黄钟。解弦弃阶下，何以别沙虫。展转卧污泥，不觉随射工。一夕闻雷声，自悔失所从。振鬣能兴云，蜿蜒入天宫。习知含沙态，谓帝勿复容。宁当负私心，不敢欺至公。始识贫贱交，无为信心同。惟有道义盟，庶几能始终。"}