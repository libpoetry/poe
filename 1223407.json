{"id":"1223407","title":"除日登大岩山","dynasty":"元","author":"贡奎","text":"大岩颙颙昂众峰，长年秀色摩苍穹。中峰独高势最雄，支牵脉贯相附庸。朝宾大明沧海东，岫云勃郁凝青红。悬崖万仞寒潭空，下有晴雪生乔松。形劳胆怯望莫穷，但觉一气浮洪濛。松摧雪冻藏蛰龙，峰颠镇以龙王宫。拥潭出云如白虹，妖魃却走年穰丰。南村北崦篁树丛，喧招巫觋挝鼓钟。苔荒怪石低复崇，嵌空欲堕疑神功。直者覆釜横列墉，森布兵戟罗群童。盘回绝顶路杳通，扳藤举膝撑心胸。嗟予北游览岱宗，太行西来连华崧。浮生万里随飞蓬，梦寐岂与当时同。虎行草偃吹烈风，苦寒侧翅号冥鸿。麻姑敬亭知几重？李谢空复遗尘踪。悲来狂呼赤鲩公，五湖烟波驾孤篷。"}