{"id":"1129321","title":"颂古五首","dynasty":"宋","author":"释妙伦","text":"狗走抖擞口，猴愁搂搜头。瑞岩门外水，自古向西流。赵老七斤衫，提来用恰好。若更问如何，且去青州讨。草舍柴门僻更幽，何期过客也经由。蒿汤备礼不知愧，犹对傍人卖口头。前头计较既不成，后面安排亦不是。古时若有今时人，不落他家圈里。树动风摇，尘生云起。太上老君，何曾姓李。"}