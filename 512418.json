{"id":"512418","title":"含清楼","dynasty":"明","author":"徐溥","text":"阳山何逶迤，铜山何巉岩。洑溪随山知几湾，我楼正在溪山间。楼上四面皆青山，溪流抱楼隐若环。当时山水皆旧识，久恋君恩归未得。山风溪月梦悠悠，十载相望劳我忆。一朝许归蒙诏旨，未见溪山已先喜。朅来楼上何所为，仰观山，俯观水。水决决以向我，山靡靡以相迎，我一见之眼为明。松岩竹径互窈窕，鹤洲凫渚重回萦。朝披云雾自拄笏，夜弄星河时濯缨。黄扉紫阁纵然贵，故园山水能无情。吾闻李白赋天姥，又闻朱子誇武夷。南中山水如此稀，嗟我欲往力不随。何如此山此水含清辉，楼中伴我娱我日暮长忘归。"}