{"id":"1144482","title":"鼓瑟二首","dynasty":"宋末元初","author":"陈普","text":"满楼明月调云和，五十弦中急雨过。彩凤拂衣鸣翠竹，素鳞鼓鬣出寒波。凄凉楚客新愁断，清切湘灵旧怨多。一曲更沈人已静，江头云挂绿嵯峨。朱弦声奏彻云清，有客沈吟倚柱听。遗响一时存楚客，断魂千载写湘灵。珠随明月生沧海，船挟悲风过洞庭。弦索无言胶柱倒，遥遥江上数峰青。"}