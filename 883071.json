{"id":"883071","title":"和刘师文饮城西见怀","dynasty":"宋","author":"孙应时","text":"刘侯元祐家，高标振流俗。益州西门外，胜日事幽瞩。襟期得佳士，命驾不待促。壶觞傍水石，谈笑满林屋。经行旧台苑，芜没长禾菽。长吟何激烈，远思脱羁束。遥追七贤社，不负千钟渌。诗囊寄同幕，足音到空谷。明月散昏埃，清风濯炎溽。壮游忆子美，感遇悲伯玉。功名垂耳骥，岁月长饥鹄。此事置勿言，时情斗蛮触。"}