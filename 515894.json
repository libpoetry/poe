{"id":"515894","title":"临汝书院成潘水部赠独脚歌次韵奉答","dynasty":"明","author":"周瑛","text":"大冶铄物抟阴阳，青春去我何堂堂。西偏小搆亦颇良，不施黝垩横白杗。捲帘正对五羊冈，树木拂檐交青苍。祥烟紫气相回翔，坐令白日迷晶光。文采弸彪来省郎，为我艺苑芟秽荒。铿然制作称大方，利觜长距独擅场。嗟予苦学未成章，点缀牺樽青与黄。六经窟穴漱馀香，拍拍春意觉满腔。与君对织云锦裳，著向风前聊徜徉。欲骖麟凤游帝乡，又笑目眩心未忘。小吏抱牍来仓皇，谓耽文字颇有妨。广陆无车川无梁，出门万里道路长，使君局面宜更张。"}