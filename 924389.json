{"id":"924389","title":"王公生日","dynasty":"宋","author":"苏辙","text":"纯阴十月晚，劲气肃群骄。惟有乔松在，长看积雪消。生贤禀真性，特立冠当朝。早岁初成赋，群雄已失标。治才精破竹，廷论壮生飙。博士皆推贾，宣皇重试萧。周旋穷政体，出入解心焦。九列高称冠，三台岂足超。论功归颍霸，举相待虞姚。骥骋经新卧，弓强发久弨。百年时节在，四海众心翘。当见飞中使，赍金赐此朝。"}