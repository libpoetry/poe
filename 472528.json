{"id":"472528","title":"览古诗十首 其八","dynasty":"明","author":"张元凯","text":"汉家击匈奴，调发不停轨。战骨窴颜山，流血疏勒水。度幕愁单于，奏凯喜天子。茅土锡有功，丹书曜连玺。独惜飞将军，无能建尺咫。白首失期会，塞下饮恨死。遗腹有门风，吁嗟輮戎垒。军败鼓不鸣，空拳何能耳。期展曹柯盟，竟作莫敖祀。彼苍良不仁，祖孙厄如此。"}