{"id":"454697","title":"奉化溪口行 水调歌头 其三 游雪窦山","dynasty":"当代","author":"何永沂","text":"雨后崖流翠，瀑溅万山寒。初疑六月飞雪，战罢玉龙残。且听泉喧石语，指点奇花怪树，何必问何年。招手凉风至，险处合凭栏。天意渺，古刹近，梦其间。乾坤布袋，弥勒开口笑尘寰。岂敢名山梦我，欲吸仙风灵气，我自梦名山。直上高台啸，回首白云闲。"}