{"id":"751348","title":"苏文忠公玉鼻骍券拓本为剑盟题","dynasty":"清","author":"蒋节","text":"解骖为助久未闻，以马借人史阙文。古之佚事孰能继，杭州太守苏使君。使君有马出天厩，嘉名肇锡玉鼻骍。东斋却对李方叔，匆匆惜别情难分。忽推君恩及良友，三致其意殊殷勤。丈夫宁有恋栈志，勖哉蹴踏超风尘。当其要约书公据，一纸笔落生烟云。虾蟆压石信奇喻，字体出入从颜筋。更教涪翁定价直，又以长句烦颍滨。何年刻石石自裂，风雨剥蚀生苔纹。忆昔由拳遭兵火，不共珠玉摧妖氛。眼中旧迹喜重见，万生好古真不贫。晚香堂刻旧曾觏，问值乃索百廿缗。短长肥瘠各有态，秋高二华同嶙峋。迩来摹本苦杂出，东家难效西家颦。蜀中椎拓亦艰得，洋川数石犹堪珍。长公作字留戏语，跋待五百年后人。小生后公岁九百，高山徒自怀清芬。呜呼公之高谊今不作，翻覆之手何纷纷。万生万生善宝此，此券莫使冯暖焚。"}