{"id":"1144352","title":"洛中郑悫三伏之际率宾僚避暑于使君林取大莲叶盛酒以簪刺叶令与柄通屈茎轮囷如象鼻焉传吸之名碧筒杯故坡诗云碧碗犹作象鼻弯白酒时带莲心苦丙寅五月宜兴州赏诚以此为题为赋十一首","dynasty":"宋末元初","author":"陆文圭","text":"外直中通异众芳，嗅来叶气胜花香。一杯先吸鉴湖月，满口潜消玉井霜。尤胜朱樱煎作蜜，何须紫蔗压为浆。细看象鼻弯弯曲，刺手犹嫌绿柄长。昔宴宾僚避暑林，传杯故事到如今。屈茎聊当黄金杓，刺叶先抽碧玉簪。闻得鼻端香馥馥，流从舌底味森森。坡仙爱酿柑为酒，却道清莲带苦心。有客相传避暑方，采莲不用采花房。绿盘擎重盛珠露，碧管虚中溜玉浆。象鼻捲风随手曲，麝脐入水透肌香。醒来忽忆涪翁句，摘实分甘共母尝。碧云影里倚栏干，鲸吸诗人酒量宽。惟有鉴湖堪避暑，遥知玉井正生寒。簪开翡翠微通窍，滴下真珠满走盘。一叶偶因风飐破，帕罗香沁几时乾。荷亭避暑约传杯，醉引清风入手来。象鼻形弯通曲柄，鸭头色重泼新醅。中擎玉液休倾满，半捲青心莫展开。春酒一江能吸尽，始知李白是仙才。当年避暑使君林，暇日诸贤肯过临。荷带露香须缓折，酒无风韵莫轻斟。玉簪先透玲珑玉，金注徐倾潋滟金。叶底可能甘胜蜜，却怜小苦是莲心。不须酒盏吸云红，刺叶潜令与柄通。碧色轮囷弯到底，黄流潋滟注当中。醉来欲捉波心月，醒后因吹水面风。却笑求仙求不得，金茎半折露盘空。露盘净植水中央，好借诗人引玉觞。象鼻巧能通叶柄，马蹄更与摘莲房。吸川不觉西湖阔，漱石尤便玉井凉。醉里兴来休折遍，也留数叶覆鸳鸯。越溪女子翠红裳，来与群仙侑一觞。叶展圆盘如许大，丝连曲柄更能长。清高胜饮金茎露，甘滑疑餐玉薤霜。醉手传杯犹未稳，碧痕微损迸琼浆。樽罍自古宴嘉宾，末世风流意转新。筒叶捲来由郑氏，杯荷制出始唐人。一时花草空传玩，他日宾僚但饮醇。外直中通比君子，输他光霁满怀春。刺叶为筒制颇奇，郑公故事老坡诗。擎来入手成攲器，注在当心即漏卮。玉露有香黏翡翠，碧云无影浸琉璃。假饶吸尽西江水，钵内生莲是几时。"}