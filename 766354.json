{"id":"766354","title":"齐天乐 其一 过金梁桥","dynasty":"清","author":"周之琦","text":"十年一觉春明梦，鱼梁尚留残照。片月牵魂，新词按谱，为尔羁怀萦绕。尘襟净扫。尽曲记流珠，句拈香草。倦枕低回，旅窗红晕一灯小。荒湾依旧断板，素蟾凉影外，幽境重到。岸柳轻阴，烟莎澹碧。几日西风吹老。归来自好。只袖底银笺，赏音人少。付与清吟，晚蝉秋树杪。"}