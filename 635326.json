{"id":"635326","title":"有鸟行","dynasty":"明","author":"成鹫","text":"有鸟东南来，飞上祗树枝。不辞道路艰，但恐人我嗤。好音骇众听，倦翼阻高飞。故垒遥山川，千里去如遗。独立天地间，形影相追随。群鸦噪前林，俯仰心酸悲。穷途计已拙，日暮将焉之。朝来下乔木，入谷聊栖迟。众鸟争相笑，所托一何卑。长歌谢众鸟，自比山梁雌。卑栖非得已，乔木诚孤危。高巢易倾覆，远条防险巇。虞罗咫尺閒，矰缴为谁施。翻云覆作雨，变态时复为。达人贵勇退，智士恒见几。飘然云水身，去住无羁縻。乔木不可攀，幽谷吾当归。请言谷中乐，所乐非等夷。谷深无炎凉，谷静无是非。谷云共来往，谷树接差池。谷响互相答，谷风长自吹。渴饮谷中水，饥食谷中薇。愿作谷中游，永与乔木辞。无人知此意，长忆鸟窠师。"}