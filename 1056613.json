{"id":"1056613","title":"宿凌云山中留寄元礼","dynasty":"宋","author":"吕南公","text":"凌云山下村，逆旅路旁宅。南征为吾归，寄卧偶一夕。无人伴幽语，孤咏到平昔。瞻怀此山人，曾是同砚席。萧萧古破屋，文字堆四壁。青灯照题评，皎月论肝膈。为诗有盈卷，饮酒无剩滴。携筇绕平坡，班草尚遥碧。栽松此山上，共看遍冈脊。要约过人长，俱来荫芳色。羁踪忽分袂，不啻十载隔。世故日纷纭，旧游空想忆。今来此山下，松老似百尺。欲访松主人，其车已他适。徘徊重咨叹，辗转对窗隙。晨鸡一何慵，倾听久不得。春风吹残月，半夜屋角白。难眠却求衣，起望河汉仄。寄声岩扃去，华发勿强摘。善醉真良图，高谈尽痴策。云泉与朝市，处处堪偃息。桑榆景可量，名利不足识。无因接清话，趁晓拊征轭。已度滕家桥，回头更悽恻。"}