{"id":"193281","title":"喜雨歌·南州六月天不雨","dynasty":"宋代","author":"吴潜","text":"南州六月天不雨，千里川原成赤土。禾黍盈畴强半枯，桔槹遍野民劳苦。望云仰见日在天，旱魃肆虐如焚煎。冯夷匿渊恐波竭，夸娥走海愁山然。天外悠然片云起，倏忽走腾八埏里。猛风惊电白昼昏，霹雳一声蛟蜃起。马上谁把天瓢倾，须臾陆地波涛生。禾黍芃芃复故秀，群黎载道生欢声。秋来尚见时丰阜，会须售粲三钱斗。官家燮理当有人，太史还看书大有。"}