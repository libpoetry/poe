{"id":"859173","title":"和钱学士喜雪","dynasty":"宋","author":"王安石","text":"手把诗翁忆雪诗，坐愁穷海瘴烟霏。谁令天上苍茫合，忽见空中散漫飞。阊阖与风生气势，姮娥交月借光辉。山鸦瑟缩相依立，邑犬跳梁未肯归。点缀丘园荣树木，埋藏沟堑乱封圻。高歌业已传都市，逸兴何当叩隐扉。颇欲携樽邀使骑，几忘温席荐亲闱。公今早晚班春去，强劝涝田补岁饥。"}