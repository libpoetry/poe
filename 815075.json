{"id":"815075","title":"五十初度","dynasty":"清","author":"查元鼎","text":"于今五十犹如此，便到百年已可知。况是身家羁逆旅，恰逢王国用征师。远游岂惮重洋险，大厦难为一木支。草色缘阶删不尽，伥伥行又欲何之。富春江上客星孤，故国田园久已芜。欲报劬劳因负米，谁怜辛苦引群雏。鳌牵瀛海心原壮，书上秦庭计太迂。纵是昨非知伯玉，发添斑白叹头颅。身世浑如不系舟，绝裾温峤悔遨游。功名误尽文章贱，富贵交贻妻妾羞。蝶梦方酣争得鹿，鹊巢初筑让鸣鸠。穷途赖有英豪气，高卧元龙百尺楼。菊英介寿晋芳樽，篱下秋光一样繁。出岫云情怜客意，始衰镜影画诗魂。其何能淑身将隐，无易由言舌莫扪。敢道艾年当服政，寻常显晦不须论。"}