{"id":"966175","title":"再次前韵","dynasty":"宋","author":"胡寅","text":"经年与花别，花意不相忘。绰约素情在，扫除时世妆。楚人轻剪伐，北客护垣墙。半树竹亭亚，几株溪水阳。可模非绝代，难学是生香。当结珠宫伴，休吹玉笛长。赏心甘烂醉，被恼漫颠狂。正当映乔岳，未应浮碧湘。松筠共潇洒，雪月佐辉光。自保孤根暖，宁随百草芳。远天方绚白，细雨便垂黄。佳实收功地，君羹必可尝。"}