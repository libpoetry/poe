{"id":"1046430","title":"次东坡碧落洞韵","dynasty":"宋","author":"程之才","text":"粤从度岭来，日见乱山横。触目皆荒凉，宁复乐事并。谁谓乱山间，仙境通玉京。奇怪如雁荡，清虚胜赤城。嵌空幽且深，层曲无攲倾。巨礿万仞高，天造妙难明。悬崖攒滴乳，涧水清濯缨。我来洞门开，山意如相迎。熟视石壁字，神清喜勿惊。回思紫阳山，追随许宣平。"}