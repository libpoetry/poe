{"id":"996906","title":"奉答谢公静与荣子邕论狄元规孙少述诗长韵","dynasty":"宋","author":"黄庭坚","text":"谢公遂如此，宰木已三霜。无人知句法，秋月自澄江。二子学迈俗，窥杜见牖窗。试斲郢人鼻，未免伤手创。蟹胥与竹萌，乃不美羊腔。自往见谢公，论诗得濠梁。世方尊两耳，未敢筑受降。丹穴凤凰羽，风林虎豹章。小谢有家法，闻此不听冰。相思北风恶，归雁落斜行。"}