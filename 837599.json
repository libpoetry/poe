{"id":"837599","title":"六丑","dynasty":"清末民国初","author":"李岳瑞","text":"镇看花泪眼，悄立遍、池头凝碧。晓钟乍临，芳晖惊过隙。一逝难觅。望帝魂归夜，旧时台榭，剩断红狼藉。零环碎佩添萧瑟。絮影空迷，箫声旋寂。佳人更无消息。但苔痕袜印，犹认香迹。留君今夕。对清尊易泣。万里青芜苑，非故国。江关老去词客。便重逢镜里，玉颜殊昔。阑干外、燕愁莺歰。君不见、日暮东风，御柳可怜行色。芳华怨、莫问天北。纵锦笺、遍写相思字，何由寄得。"}