{"id":"188307","title":"沁园春·嫩雨如尘","dynasty":"宋代","author":"葛长庚","text":"嫩雨如尘，娇云似织，未肯便晴。见海棠花下，飞来双燕，垂杨深处，啼断孤莺。绿砌苔香，红桥水暖，笑拈吟髭行复行。幽寻懒、就半窗残睡，一枕初醒。消凝。次第清明。渺南北东西草又青。念镜中勋业，韶光冉冉，尊前今古，银发星星。青鸟无凭，丹霄有约，独倚东风无限情。谁知有，这春山万点，杜宇千声。"}