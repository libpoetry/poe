{"id":"1118693","title":"秋怀十首末章稍自振起亦古义也","dynasty":"宋","author":"陆游","text":"皇天本无心，万物各有时。飞鸿何预人，南翔每如期。仰看霜露坠，俯观草木衰。英英篱下菊，秀色独满枝。岂无一樽酒，相与斟酌之。耋老天所佚，行歌复何疑。暑退财几时，忽已迫霜露。西风一何厉，落叶纷满路。老翁衰可笑，日夜念墐户。衣裘先关怀，膏火亦当具。酒尤不可缓，倾听糟床注。供槃柿栗耳，何敢议雉兔。雨滴大梧叶，风转孤蓬窠。秋色固凄怆，二物感人多。日月行黄道，倏过如飞梭。大计百年间，贵贱俱销磨。东家及西舍，更代哭与歌。若无杯中物，如此摇落何。身如行脚僧，放包即为家。家如道边店，萧然寄天涯。居室如小舟，风扉橹讴哑。坐傍陈琴书，庭下栽杂花。俭陋虽可笑，在我则已奢。何以善吾生，念念思无邪。遇酒幸一醉，遇饭幸一饱。或遇空无时，岂复有他巧。乡邻哀其穷，叩户馈糜麨。欣然出舍傍，菘韭青落爪。饥羸曾未起，吟讽已稍稍。袖手北窗前，枯肠困搜搅。秋高天薄寒，夹衣已出笥。团团素纨扇，时至自当弃。明年机中练，与我亦何异。宫妾感物悲，此岂丈夫事。吾曹一出门，所遇皆有义。夷齐死千年，高风邈难嗣。辟尘当以犀，濯缨当以水。龟堂一炷香，世念去如洗。人生天地间，太仓一稊米。哀哉不自悟，役役以至死。孰能从我游，趺坐燔柏子。夜半清磬声，悠然从定起。改朔甫再宿，月见西南隅。纤纤一银钩，挂空疑有无。我行青枫岸，远水浮双凫。新寒入短衣，感此风霜初。颇欲呼小艇，东村行芋区。衣薄且言归，烟火望吾庐。短蓑榜轻舟，时过野僧舍。长衫挂数珠，亦入法华社。平生无拣择，生死均早夜。馀年犹几何，久已付造化。常嫌乐天佞，却肯退之骂。君看佛骨表，自是无生话。我昔闻关中，水深土平旷。泾渭贯其间，沃壤谁与抗。桑麻郁千里，黍林高一丈。潼华临黄河，古出名将相。沦陷七十年，北首增惨怆。犹期垂老眼，一睹天下壮。"}