{"id":"1130462","title":"颂古","dynasty":"宋","author":"释慧空","text":"梁魏山河本太平，无端容此老狐精。九年皮髓分张尽，只履空棺更诳人。宗师一等把宗纲，鲁祖垂慈太著忙。璞玉浑金虽定价，往来多是不相当。庐陵米价忽相酬，巨宋山河四百州。青草渡头韩干马，绿杨阴里戴嵩牛。藏身北斗道弥昌，三脚虾蟆著锦裆。多少病猫餐死鼠，日中抬首眼无光。杖林山下竹筋鞭，六月行人口吐烟。曾在祝融峰顶见，十分月出在平田。杖林山下竹筋鞭，生长由来古佛先。一击眼睛才定动，又随烟雨过秦川。赵州老倒一禅和，勘破台山个老婆。笑倒石门庵内客，一条济水过新罗。野鸭羽翼能几长，马师眼孔些子大。从他飞去拟何之，须待拽回遭笑怪。不是风兮不是幡，胡僧两耳带金环。分明有语无人会，又上高楼看远山。不是幡兮不是风，毒蛇卧在酒杯中。寒山抚掌丰干笑，万里鸿沟属沛公。不是风幡不是心，曹溪一路尽平沈。俊鹰岂肯篱边立，直透青霄万万寻。十智同真验作家，可中毫忽不容差。若无师子翻身句，现在徒将面自誇。古人悟处今人眼，善巧休为眼画眉。不见马头人厮扑，一拳打倒只临时。盲人端的有眼，铁牛通身无骨。不信问取桃花，便见灵云败阙。桃花春暖尽情开，一见无疑颇俊哉。不是钓鱼船上客，无人把手上高台。西来密意庭前柏，有语无语徒分拆。若是道人但举来，只么守株无了日。咄哉王老师，赤穷身也卖。吃些油糍归，至今被人怪。六国平来一瞬中，心王不动八方通。从前汗马无人见，只要重论盖代功。"}