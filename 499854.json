{"id":"499854","title":"挽曾侍郎得之","dynasty":"明","author":"邓雅","text":"圣主求贤问治安，先生承诏起江干。百年事业存经济，万里云霄振羽翰。制作尽稽周典礼，风流不减晋衣冠。丹墀奏对天颜近，画省论思月色寒。道学每期千载重，文章底用后人看。病思启箧焚遗藁，诏许还山别上官。记就玉楼仙梦远，粉书丹旐客心酸。祠堂万古屏山麓，松柏参天集凤鸾。"}