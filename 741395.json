{"id":"741395","title":"送唐再可之任滇南","dynasty":"清","author":"宋铣","text":"春风浩荡吹百草，柳条婀娜莺声好。行人三月长安春，相思万里昆明道。昆明远隔浮云端，铁桥之岭何巑岏。横空一线盘鸟外，悬绳欲度愁飞鸢。嗟君何为此远适，官程期会严晷刻。匹马荒林象迹深，空山独夜龙吟急。水驿山程几送迎，行行瞬息春秋更。点苍山翠多猿啸，普洱江寒少雁声。却意前年见君日，同云酿雪风萧瑟。一官绝徼何所携，万里风烟归健笔。长安磊落多心知，淋漓谈宴无虚时。檀板落花春中酒，乌丝红烛夜评诗。缁尘久客愁如海，豪情不逐黄金改。高歌那识爨烟虚，拂剑仍看虹气在。丈夫苦乐亦何常，挥手休辞路阻长。治蛮自古贵远略，请君小试龙泉芒。"}