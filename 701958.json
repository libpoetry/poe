{"id":"701958","title":"閒居四景","dynasty":"明","author":"龚诩","text":"吾家烟树水南村，尽日观书静掩门。地僻喜无车马过，春风正满绿苔痕。门巷萧然午睡馀，纷纷鸟雀噪阶除。明窗净几无閒事，自录农桑务本书。偶栽佳菊傍幽泉，岁晚泉清菊更妍。掬饮掇餐聊适意，不图却疾制颓年。林下渔樵平日侣，雪中梅竹岁寒交。幽居剩得春风力，不放红尘过小桥。"}