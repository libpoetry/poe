{"id":"1093076","title":"书林","dynasty":"宋","author":"韩淲","text":"卢仝五千卷，邺侯三万轴。二人书虽多，颠倒俱在腹。吾当思其然，岂肯汎然读。李侯真名家，玉川惟破屋。至今数唐贤，未易可追逐。谁谓柯山西，魏氏追望族。衣冠照楼观，再世新卜筑。中有简编地，仍复种修竹。斯远吾所敬，作记不碌碌。发挥书林趣，足以濯心目。伟哉父子间，抱负如韫椟。要当大所施，致主锡民福。想见翻经时，一下十行速。先得我心同，闻韶心忘肉。"}