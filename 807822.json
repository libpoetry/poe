{"id":"807822","title":"贺新郎  题沙介臣词并柬周翼微郁东堂二子仍用前韵","dynasty":"清","author":"陈维崧","text":"健笔森拿攫。自古道、才人无命，英雄有托。黄歇坟前军鼓动，万弩攒平阵脚。从此后、哀鸿竞作。索米长安非失策，看掀髯、意气雄河朔。荆高辈，未萧索。莺花丽句传三阁。更旅舍、同时二妙，和歌相酢。硬箭轻裘推劲敌，爽气毫端喷薄。乍出手、双雕都落。我去诸公应忆我，记风前、红烛烧如昨。息壤在，速行乐。"}