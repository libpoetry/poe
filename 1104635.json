{"id":"1104635","title":"高宗郊前朝献景灵宫二十一首 皇帝入门用《乾安》。","dynasty":"宋","author":"郊庙朝会歌辞","text":"维皇齐居，承神其初。颙颙昂昂，龙步云趋。景钟铿如，肃觐清都。肸蚃之交，神人用孚。帝既临飨，罄兹精意。对越在天，爰升紫陛。孔容翼翼，保承丕绪。孝奉天仪，永锡尔类。惟德馨香，升闻八方。粤神临之，来从帝乡。万灵景卫，有烨其光。监我精纯，降福穰穰。斋居皇皇，琼琚锵锵。承祭之初，其如在旁。挹彼注兹，储禧迎祥。神之听之，欣欣乐康。涓选休辰，有事嘉荐。琅琅琼佩，陟降岩殿。其陟伊何，币玉斯奠。周旋中礼，千亿储羡。上灵始祖，云景元尊。严祀夙展，六乐朱轩。明玉之洁，丰帛之温。畅乃继序，承德不愆。我后临飨，奠币攸毕。式旋其趋，矩度有式。礼容斋庄，孝思纯实。天休滋至，时万时亿。百职骏奔，来相于庭。奉盛以告，登兹芳馨。际天蟠地，默运三灵。神兮来歆，祚我休平。有严大礼，对时休明。情文则粲，蠲洁必清。再临观盥，以专以精。真游来格，永观厥成。于赫炎宋，十叶华耀。属兹郊报，陟降在庙。其降伊何，椒浆桂酒。再拜斟酌，永御九有。瑶源诞启，玉牒肇荣。覆育群有，监观圆清。酒醴既洽，登荐惟诚。无有后艰，骏惠云仍。奠鬯告成，式旋厥位。天步雍容，神人燕喜。九庙观德，百灵荐祉。子孙其昌，垂千万祀。于皇乐舞，进旅退旅。一弛一张，笙磬具举。岂惟玩声，象德是似。神鉴孔昭，福禄来予。五音饬奏，神既亿康。澹其容与，荐此嘉觞。有来显相，鋗玉锵锵。奉承若宥，罔不斋庄。嘉荐既终，神贶斯复。赉我思成，灵光下烛。孝孙承之，载祗载肃。敷锡庶民，函蒙祉福。帝临閟庭，逆釐上灵。神羯安坐，肃若有承。嘉觞既申，德闻惟馨。灵光留俞，祚我亿龄。普淖既荐，苾芬孔时。神嗜而顾，有来燕娭。飨矣将彻，载钦载祗。展诗以侑，益臻厥熙。雍歌既彻，熙事备成。神夕奄虞，忽乘青冥。灵心回眷，监我精禋。诞降嘉祉，休德昭清。我秩元祀，上推灵源。展事有侐，祲威肃然。丹墄既降，秉心益虔。荷天之休，于千万年。奕奕灵宫，有严毖祀。燔燎具扬，礼仪既备。帝心肃祗，天步旋止。对越在天，永膺蕃祉。帝将于郊，昭事上祀。爰兹毕觞，复即于此。飙游载旋，容旌沓骑。维皇嘉承，锡祚昌炽。"}