{"id":"436687","title":"满江红 和张文玘二首","dynasty":"金末元初","author":"李俊民","text":"宿酒才醒，听唤起、一声春晓。无限恨、满城风絮，一川烟草。年少抛人容易去，万红千紫都开了。试但教、头上插花枝，花应笑。狂言在，人绝倒。狂药尽，愁难埽。待叮咛嘱付，再来青鸟。团扇不堪题往事，断弦惟恨知音少。但时时、频把镜来看，人将老。名利场中，愁过了、几多昏晓。试看取、江鸥远水，野麋丰草。世事浮云翻覆尽，此生造物安排了。但芒鞋竹杖任蹉跎，狂吟笑。樽有酒，同谁倒。花满径，无人埽。念红尘来往，倦如飞鸟。懒后天教闲处著，坐閒人比年时少。向太行山下觅菟裘，吾将老。"}