{"id":"843399","title":"丁巳重九日登烟霞洞读仁先六截句感赋即赠","dynasty":"清末民国初","author":"俞明震","text":"归云如箭山如马，直压钱江出胯下。纷纷朝暮乱雨晴，洞口黄花无一把。去年龙井看落日，秋色招人荐尊斝。一年容易君南归，心自沉冥气潇洒。入山以后无甲子，我与秋山共清暇。伤高回面参古佛，顽石嵯蛾钟磬哑。君知此意得真象，无主秋光任挥写。蒲团题记六重阳，攀天留待重来者。"}