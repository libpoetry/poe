{"id":"428255","title":"独立黄河沿","dynasty":"近现代","author":"芮麟","text":"足蹴黄河岸，首顶黄河天。黄风拂怀袖，飘飘直欲仙。水奔来天上，帆移去日边。心与水同远，目共帆俱悬。朝随奔水流，昼至锡山巅。午逐片帆去，暮泊太湖湄。入门视诸儿，笑靥益丰妍。嘈嘈竟问询，依依左右牵。升堂拜老父，矍铄一如前。喜极忘所以，转作啼涟涟。长幼错杂坐，交口庆团圆。为言水土服，为言主人贤。风沙虽云恶，兴居殊晏然。闻言轻相视，一室尽欢颜。方期得小聚，讵意空缠绵。骇浪扑我面，惊涛击我肩。不见家与人，独立黄河沿。"}