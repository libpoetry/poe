{"id":"816764","title":"恭和荫乔老先生留别榆林士民之作敬步原韵","dynasty":"清","author":"董国祥","text":"塞上烽烟万马屯，云开日丽忽如春。群惊倏尔功能就，谁识蔼然德可亲。士庶攀留遮道切，田园归隐乐天真。挂冠辟世脱尘俗，白发古风乌角巾。德隆何患遇时屯，著手能成边塞春。元恶计除三郡靖，生祠预建万民亲。行权原自不离道，奇节无他但率真。两袖清风还故里，依然犹是布衣巾。榆民运会际艰屯，转瞬如登台上春。潜弭内忧兼外患，联和异族亦同亲。托辞解绶陶元亮，仗义回旗温太真。从古大儒偏遇厄，康成何术服黄巾。"}