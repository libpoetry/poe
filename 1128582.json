{"id":"1128582","title":"送伸仲归漆塘以语及君臣际经书满腹中为韵十首 其二","dynasty":"宋","author":"葛胜仲","text":"家贫困百须，禄廪不时给。接淅不渍糠，孤斟但饮湿。长者车辙至，园蔬亲掇拾。主礼不如意，八九更论十。牛心饷会稽，猪肝售安邑。兹事固么么，力亦不能及。失势水投石，得时山压卵。富贵亲眷稠，贫贱交情断。叔世浇薄中，风谊如君罕。生涯一舸风，何门不堪款。龙坂不著脚，乃数访幽散。语离大匆匆，寸心常不满。皦皦常易污，容容每多福。为嫌狙赋三，乃作龟藏六。平生经纶手，都在十围腹。似闻纱笼人，尽力欲推毂。柬之今已老，鹤头来要速。"}