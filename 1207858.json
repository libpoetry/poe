{"id":"1207858","title":"赠海康举进士者","dynasty":"元","author":"范梈","text":"圣主征儒用文学，翩翩五士起海角。元戎虎帐飞荐鹗，泮水成材玉新琢。吉日举饯钟鼓作，皇华大夫绣朱襮。快马凿蹄轮脱斫，相送西风出郊郭。问君此行事何若，于菟要是赤手缚。候雁南飞不逾岳，洞庭山秋木叶落。词场先锋夺霜锷，万里青山上黄鹤。明光宫中问礼乐，董生策有经济略。一朝声名动河朔，往取青紫如六博。前年礼闱开峻擢，明当接武丝纶阁。归来锦衣照丘壑，人生无如进士乐。呜呼，人生无如进士乐，勖尔高步翔寥廓。"}