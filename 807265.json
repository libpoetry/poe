{"id":"807265","title":"满江红  玉峰沈天羽先生，词场耆宿也，选有草堂四集行世，不幸早逝乏嗣，岁月不居，距今已四十馀年矣。贤配钮夫人今年举七十觞，有从甥钮君南六，代为乞言，词以寄慨","dynasty":"清","author":"陈维崧","text":"偶尔相关，小楼上、画阑凭遍。记当日、东吴瘦沈，才名堪羡。艳句和愁淋舞帕，香词蘸酒涂歌扇。只金荃、身后竟无人，为收管。绾不得，垂杨线。禁不住，飞花片。剩霜闺寡鹄，雨凄风怨。转眼桑田朝市改，打头茅屋裙笄健。绕雕梁、谁替话呢喃，邻巢燕。"}