{"id":"514962","title":"赠李士敬锦衣进署千户","dynasty":"明","author":"程敏政","text":"绿鬓朱颜太师子，清晓彤庭拜恩旨。一日诏领千人军，总道太师今不死。太师勋德天下闻，遗编满架留香芸。诗书韬略付两子，池上凤雏原不群。伯氏才华重司玺，君也奇功著边鄙。由来难弟复难兄，世家谁及南阳李。居然隽爽薄贵游，凛如雕鹗横高秋。观君骨相岂凡种，积善自古生公侯。几许青年美声价，广坐稠谈不相下。金门夜直分虎符，玉陛晨趋候龙驾。白马锦衣光射人，东风满路飞香尘。天家雨露今更渥，勉图莫负嫖姚身。老生旧是门墙士，半世归耕本无似。酒酣击节成短歌，万里云霄壮君志。"}