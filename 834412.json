{"id":"834412","title":"东风第一枝 立春日，和竹屋韵","dynasty":"清末民国初","author":"姚华","text":"碧盌分浆，雕盘荐饼，江梅初过寒雨。酒花香泛新情，烧痕远连故土。皇都绝胜，怎约束、东风情绪。渐老怀、辜负春归，懒赋庾郎愁句。冰解冻、鲤泉试吐。刀罢剪、燕钗低舞。草尘青候飞葭，柳蘖翠回败缕。北云辇素，早梦破科名佳遇。莫秉烛、从此沉酣，肯浅淡容春去。"}