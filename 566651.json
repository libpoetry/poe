{"id":"566651","title":"廿八日雪","dynasty":"明","author":"徐渭","text":"生平见雪颠不歇，今来见雪愁欲绝。昨朝被失一池绵，连夜足拳三尺铁。杨柳未叶花巳飞，造化弄水成冰丝。此物何人不快意，其奈无貂作客儿。太学一生索我句，飞书置酒鸡鸣处。天寒地滑鞭者愁，宁知得去不得去。不如著屐向西头，过桥转柱一高楼。华亭有人住其上，我却十日九见投。昨见帙中大可诧，古人绝交宁不罢。谢榛既与为友朋，何事诗中显相骂。乃知朱毂华裾子，鱼肉布衣无顾忌。即令此辈忤谢榛，谢榛敢骂此辈未。回思世事发指冠，令我不酒亦不寒。须臾念歇无些事，日出冰消雪亦残。"}