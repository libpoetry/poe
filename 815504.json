{"id":"815504","title":"郊饯彭雪翁","dynasty":"清","author":"徐树铭","text":"回首觚棱倚玉銮，征騑缓缓出长安。还山初服天恩渥，横海奇庸替手难。冰雪载涂劳梦毂，江湖频岁寄师干。莫言官守无拘滞，塞雁宾鸿互燠寒。马息鲵蟠譬喻存，南溟变化即鹏鲲。冷参信有维摩偈，热血常销望帝魂。华誉耻闻常掩耳，深谈入定亦何言。纷纷海客争倾折，惟看梅花泻玉尊。"}