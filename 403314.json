{"id":"403314","title":"木兰花慢 其一","dynasty":"近现代末当代初","author":"赵尊岳","text":"趁一轮皓月，邀俊侣，唤新凉。任画毂轻驰，弓蛾淡扫，玉体初尝。行行。紫薇翠柏，渐宵深带露压莓墙。曲岸回潮宛转，移灯细语端相。难忘。了了旧时光。怎道是寻常。听逝水闲云，颓垣断羽，莫再思量。双双。锦笺凤管，且西园烟景付清商。检点他生影事，遽堪此夕清狂。"}