{"id":"878385","title":"泛西湖","dynasty":"宋","author":"刘克庄","text":"桂湖亦在西，岂减颍与杭。丹桥抗崇榭，渌波浮轻航。休沐陪胜饯，轩盖何炜煌。停桡藕华中，一目千红裳。讵知白昼永，但觉朱夏凉。古洞半芜废，仙人今在亡。踞石散醉发，吸涧浇吟肠。延缘缭溪步，诘曲经禅房。野鸟啼密竹，高蝉嘒疏杨。虽无丝管乐，谈论谐宫商。诸君敏于诗，援笔如蜚翔。顾予乏华藻，山鸡追鸾皇。颇能读古碑，所恨侵夕阳。明发复扰扰，前游未可忘。"}