{"id":"365995","title":"齐天乐·车中竟夜不寐","dynasty":"清代","author":"黄燮清","text":"寻常此际偎香影，消磨画帘灯趣。昵枕支鬟，携奁照梦，各种温柔难诉。欢襟易阻。自依恋浮名，便成羁旅。半夜鞭声，马驮残月出平楚。花朝弹指过了，怅芳华有限，抛掷尘土。绮帐闻莺，罗裙斗蝶，往事一天风絮。窗前翠羽。应诵我年年，惜春诗句。别恨零星，晓来都化雨。"}