{"id":"881465","title":"嘲热","dynasty":"宋","author":"华岳","text":"南方有神名祝融，发赭面丹唇朱红。执鞭入海驱赤龙，火车勒驾烧长空。千骖万乘如联辔，烈焰腾腾灼天地。九霄烜赫皆甑蒸，四海煎熬俱鼎沸。流金烁石气不通，天下俱在红炉中。葛衫襟湿疑有雨，罗纨柄折浑无风。祝融祝融毋太酷，天道炎凉尝反覆。看看少皞催戍瓜，尽把凉风散烦溽。"}