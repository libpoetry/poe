{"id":"309944","title":"风流子·碧城来往路","dynasty":"现代","author":"邓嘉缜","text":"碧城来往路，崔嵬影、云际指红阑。记露冕霞轩，迎来香吏，霓旌羽节，拥出仙官。凭谁料，白鹦闲绣槛，青鸟话桑田。曲罢修蛾，冷银卸月，舞余倦蝶，暖玉生烟。当年。销魂处，思量久，幽素欲语都难。道是琼箫有约，锦瑟无端。尽天上容成，沈酣黄老，人间崔护，惆怅红俨。一例云翻雨覆，谁补情天。"}