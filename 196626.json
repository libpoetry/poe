{"id":"196626","title":"孔同知孔圣衣裔垂念逆旅用意勤甚诗以谢之","dynasty":"宋代","author":"家铉翁","text":"岩岩鲁山高，可望不可即。袖有一瓣香，无路瞻圣域。朅来高河阳，乃在天壤北。离群久索居，心茅殆欲塞。人言圣哲孙，来凭贰车式。洙源分派清，龟蒙见孤崱。愿傚陈亢问，少祛樊须惑。莫为徐群先，未遂仪封识。良朋忽踵门，厚意传矜恻。分我纖纩温，贲我素丝緎。寒谷回春温，古道见颜色。洪惟夫子墙，如天有辰极。六经恢衣被，万化视法则。嗟我早端诚，求道未有得。暮年遭时屯，愿跻愈自力。圣壁多旧藏，闻孙世秉德。稽首求一言，书绅永为式。"}