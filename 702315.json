{"id":"702315","title":"和紫虚丹房二十首","dynasty":"明","author":"程通","text":"北镇闾山壮且峨，控临朔漠与儋罗。野无狐鼠能潜穴，海有蛟龙或戏波。花木不嫌三月少，蓬莱偏近五云多。皇王自得安边策，何用神兵夜馘魔。雨晴钟阜捲烟绡，削出芙蓉朵朵娇。龙虎盘旋千古地，凤凰鸣和九成箫。幸逢尧舜重临扆，笑杀巢由独挂瓢。自是我朝无弃物，林泉隐逸一时招。山南山北有台莱，蔼蔼王多吉士来。三策未能专汉室，千金何独羡燕台。明朝道德乾坤大，经世文章日月回。惭愧微臣叨典翰，床头笔砚肯生埃。帘底微风扇底招，飘然逸思共迢遥。功名争及青年立，诗酒休将白昼消。骐骥超群终泛驾，鹍鹏得志便摩霄。昔人曾惜分阴去，好把膏油继晷烧。退朝行殿侍吟坛，剪烛吟诗到夜残。一胆信知如斗大，寸心还欲似天宽。文章李杜齐名易，勋业伊周接踵难。深荷国恩无以报，几回兴念几忘餐。有虞封后几春秋，王气今腾冷气收。万仞峰高云在手，九重天近日当头。金山倚北烟尘息，辽水朝东昼夜流。臣子有怀终报国，未应与世共沉浮。蚤岁驰声翰墨场，君恩一饭岂能忘。桂香已占中秋月，菊老犹禁晚节霜。内展经纶资治道，外扬威武控遐方。夜来有气冲牛斗，知是文章是剑光。五夜天阶炳六符，圣恩承运启皇图。华夷仰日恩倾戴，阊阖排云许叫呼。李白万言曾倚马，王乔双舄解飞凫。自惭学浅才如线，敢望连篇若贯珠。双峰列翠近宫城，猿鹤亲人惯不惊。万壑烟霞抟曙色，五更风雨送潮声。时平不动干戈事，春作方兴耒耜耕。暇日凭高重回首，玉京迢递五云横。丹墀射策对延英，骑马看花快此情。千载后无双国士，十年前是一书生。胸蟠星斗当中贯，气与冰霜彻底清。最喜君恩容进步，春风环佩响瑶琼。幽居治业几何年，笔表为耕纸作田。云路有梯终稳步，灵台无物自虚圆。杨花解作三春雪，榆荚空飞九府钱。堪笑子阳非远见，区区只认井中天。磊落胸怀灿若玑，乘风直欲叩重扉。函关几日青牛度，华表千年白鹤归。顷刻开花那见种，等閒栽橘便成围。莫言幻语惊盲聩，信有先天造化机。林花雨过锦成机，岩壑云生石有衣。烟外数村牛马息，天中双阙凤凰飞。清朝蜃气连沧海，薄暮钟声出翠微。几度倚阑吟望处，翛然得意竟忘归。惜昔春秋似奕棋，而今喜遇太平时。千年泰运乾坤辟，万里仁风草木知。王国分茅仍胙土，皇家玉叶与金枝。宁边莫道无筹策，麾下英雄总健儿。清若冰兮直若弦，行须方正智须圆。寸心向日终殚赤，两鬓成霜不再玄。挟策每怀为世用，遗经还自得家传。材官谁似扬雄者，独步河东赋一篇。灯窗独坐夜忘眠，细玩扬雄草太玄。洞里有天非小景，山中无地不长年。向阳花木知春早，近水楼台得月先。妙趣悠然真自得，何须呼酒说龙泉。四时代谢迭寒温，阊阖阴阳不二门。天上碧桃应有种，月中丹桂本无根。海容川会方成大，渭合泾流未免浑。争似灵台明耿耿，寻常不受一尘昏。海上风来夏不炎，况多时雨送凉添。云收朔漠三千里，露出闾山一两尖。垂柳道清鸾捧驾，落花泥软燕穿帘。夜深独倚阑干望，玉挂东南半廓蟾。宇宙茫茫无始终，辽西开国壮王宫。凤声清夜双箫月，牛背斜阳一笛风。波浪不生沧海静，云霾都散碧山空。太平无事民安业，会见陈陈粟腐红。华发蟾宫第一枝，西风八月正中时。三场我己曾酣战，一字谁云不疗饥。龙种自来天上出，豹斑未许管中窥。不须更问承恩处，浩浩波光满凤池。"}