{"id":"610075","title":"和邓玄度长笛歌","dynasty":"明","author":"韩上桂","text":"长笛长笛从何起，云是帝舜二妃相从到湘水。帝舜南巡妃且止，仙舆不还隔千里。二妃泣之欲从死，泪洒湘竹斑更紫。苦雾频侵恶霜委，时时刁骚聒人耳。偶然伐竹供椽使，置身却在柯亭里。陈留蔡子声差解，卧看窃叹奇如此。宁戚叩角居边鄙，卞和抱璞屈佩芷。世薄阳春歌下里，爱惜败纻裂新绮。玩弄不足知莫比，制以律吕中商徵。此笛一吹惊龙螭，波涛泱瀁风云驰。天吴髣髴啼小儿，东方老人攒两眉。陌头雉子雊且飞，梅花落片柳折枝。欲折不折垂青丝，将落未落琼瑶枝。岭外孤客久别离，愿随笛声到天涯。白云飞送山间之道路，辽远足力疲，魂乎归来何大迟。塞北有人仍久戍，谓汝羁栖未足虑。即今圣王脩战务，父若在边子可住，兄而不行弟当去。已别闾阎无却步，腔血一掬洒前路。子今何为徒蠹腐，兀兀残编无所措。高歌朗吟求自树，一言不合归如鹜。投冠辄咒为儒误，此笛何能代君诉。桓伊取弄失其度，为君折笛君莫顾。"}