{"id":"1104509","title":"德兴邑廨石刻","dynasty":"宋","author":"无名氏","text":"仕宦之身，天涯海畔。行商之身，南州北县。不如田舍，长拘见面。门无官府，身即强健。麻麦遍地，猪羊满圈。不知金贵，唯闻粟贱。夏新绢衣，秋新米饭。安稳眠睡，直千直万。我田我地，我桑我梓。只知百里，不知千里。我饥有粮，我渴有水。百里之官，得人生死。孤儿寡妇，一张白纸。入著县门，冤者有理。上官不嗔，民即欢欣。上官不富，民免辛苦。生我父母，养我明府。苗稼萋萋，曷东曷西。父母之乡，天子马蹄。"}