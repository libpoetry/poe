{"id":"1122076","title":"琼花","dynasty":"宋","author":"郑损","text":"琼花今日多从辩，玉蕊唐人早有诗。天上神仙曾枉驾，世间草木敢连枝。无风亦识飘香处，有眼谁看堕地时。三十年来成一梦，摩挲石刻鬓添丝。春晚驱车到古祠，看花复诵旧题诗。少年尝记六七月，大暑曾开三五枝。酹酒辄来思往事，凭阑欲去立多时。八仙彷佛多疑似，相隔仙凡只一丝。"}