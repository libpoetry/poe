{"id":"1105077","title":"至扬州","dynasty":"宋","author":"文天祥","text":"此庙何神三十郎，问郎行客忒琅珰。荒阶枕籍无人问，风露满堂清夜长。谯鼓鼕鼕入四更，行行三五入西城。隔壕喝问无人应，怕恐人来捉眼生。怅怅乾坤靡所之，平山风露夜何其。翁翁岂有甘心事，何故高楼鼓角悲。城上兜鍪按剑看，四郊胡骑绕团团。平生不解杨朱泣，到此方知进退难。吾戴吾头向广陵，仰天无告可怜生。争如负命投东海，犹会乘风近玉京。海云渺渺楚天头，满路胡尘不自由。若使一朝俘上去，不如制命死扬州。路傍邂逅卖柴人，为说高沙可问津。此去侬家三十里，山坳聊可避风尘。且行且止正依违，彷佛长空曙影微。从者仓皇心绪急，各持议论泣牵衣。问谁攫去橐中金，僮仆双双不可寻。折节从今交国士，死生一片岁寒心。颠崖一陷落千寻，奴仆偏生负主心。饥火相煎疲欲绝，满山荒草晓沉沉。戴星欲赴野人家，曙色纷纷路愈赊。仓卒只从山半住，颓垣上有白云遮。路逢败屋作鸡栖，白屋荒荒鬼哭悲。袖有金钱无米籴，假饶有米亦无炊。扫退蜣螂枕败墙，一朝何止九回肠。睡馀扪虱沉沉坐，偏觉人间白昼长。飘零无绪叹途穷，搔首踟蹰日已中。何处人声似潮溯，黑云骤起满山风。昼阑万骑忽东行，鼠伏荒村命羽轻。隔壁但闻风雨过，人人顾影贺更生。青衣山下汲荒泉，道遇腥风走不前。向晚归来号且哭，胡儿只为解腰缠。眼穿只候卖柴回，今日堡城门不开。籴米已无消息至，黄昏惆怅下山来。既投古庙觅藜羹，三五樵夫不识名。僮子似知予梦恶，生柴烧火到天明。苦作江头乞食翁，一层破庙五更风。眼前境界身何许，始悟人间万法空。樵夫偏念客途长，肯向城中为裹粮。晓指高沙移处泊，司徒庙下贾家庄。"}