{"id":"591827","title":"松洲歌","dynasty":"明","author":"欧大任","text":"主人家世执金吾，不数汉时马子都。朝从卤簿甘泉驾，夕奉期门骑卫呼。洲居岂是列戟处，松尘非供折腰具。受爵幸免大夫封，论功欲倚将军树。兴在青丘岩谷间，高堂倏见徂徕山。扫花食实自堪老，耸壑昂霄谁可攀。紫雾濛濛团盖滴，翠涛瑟瑟长空激。龙干旁飘金阙门，虬枝低拂沧池石。遥思海上凤麟洲，羽驾招摇玉树秋。何时君挟偓佺去，我识金门万户侯。问君冠剑奉朝请，何似天风洒吾顶。好将忠荩答升平，人间亦有陶弘景。"}