{"id":"833959","title":"绛都春 为琴绮赋","dynasty":"清末民国初","author":"易顺鼎","text":"么弦独理。把万古东风，赚成商意。灯畔梦痕，镜里年华都如水。人天旧怨浑弹碎。算苦了粉郎葱指。鬘云夜堕，几番憔悴，萼华仙子。应是。海山韵杳，尽愁心、付与断红鸾尾。冷到玉徽，便觉相思真无味。桐丝一寸秋魂死。更休向、爨余飘泪。最怜兰恨将销，笼鹦唤起。"}