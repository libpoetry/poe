{"id":"814072","title":"鹿耳门即事","dynasty":"清","author":"陈梦林","text":"征帆摇曳海无波，回首沧桑一掷梭。前后三从此地入，安危几度险中过。顽民革面干戈戢，诸将承恩节钺多。独有书生仍故我，白头杖策待如何。东港由来各一天，兴朝覆载独无偏。地袤南北二千里，人乐耕渔四十年。习染渐浇争靡丽，民风尚力杂机权。当时载笔空愁思，满目烟花正斗妍。地震民讹桐不华，处堂燕雀自喧哗。无端半夜风尘起，几处平明旌旆遮。牧竖横篙穿赤甲，将军战血漫黄沙。传闻最是游公壮，登岸漂然不顾家。万顷洪涛沙线潆，参差竹树亦干城。非关群盗全无策，漫说元戎有胜兵。风自西来知顺逆，船从浅入任纵横。潮头顷刻高寻丈，天佑皇图孰与争。沙碛甘泉信有神，庙谟宏远古无伦。鲲身合战齐群力，西港分奇仗虎臣。草窃顿消冰见晛，天兵到处雨清尘。等閒一月全台定，何似有苗格七旬。刀劫火轮万象凋，黑风红雨又漂摇。才看肆赦衔丹凤，怨听蠲租下九霄。疮病人扶村灶冷，拊循力尽长官憔。转移薄俗从今日，只在先皇十六条。绝岛重洋古秽墟，弃留曾费几踌躇。原资保障安封内，宁屑刀锥增币馀。乱后赋须仍旧额，法宽农治好新畬。眼看硗确草莱尽，尺寸何当军国储。南从虎尾北鸡笼，建邑当年议颇同。地逼诸番宜扼吭，址因故镇更称雄。天心悔祸民更始，帝德昭明日在东。寄语王官好著意，无忘前事旷天工。"}