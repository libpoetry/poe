{"id":"545383","title":"薄暮雪霁改席小西园步缥缈台玩月入清华洞观梅花复张乐堂中华灯火树丝竹间作丙夜拥炉小斋听韩生琴与周生较奕达曙再用韵赋之","dynasty":"明","author":"胡应麟","text":"春光遥逐片鸿过，有酒宁论夜若何。东市张灯云气早，西园飞盖月明多。孤亭草色丛青桂，古洞花香翳绿萝。十二金钗屏后满，竞翻瑶瑟奏吴歌。"}