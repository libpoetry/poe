{"id":"1044991","title":"管春风","dynasty":"宋","author":"徐积","text":"我是蓬莱山上客，为管春风归不得。今年更是春来迟，江南未寄梅花枝。探春童子青霞衣，时时去上青云梯。春风消息苦不远，瑶台瑶水冰霜浅。蟠桃花在海东边，此花不烦春一点。东风日夜来人间，到时先催草根软。大都红紫心先动，小桃先觉枝头重。更有纤纤杨柳枝，路傍先得行人弄。诗翁自爱蟠桃花，鸾鹤不在无云车。城南夜半无酒家，和冰和雪吞月华。有客笑中携剑去，偷得银瓶与肥羜。诗公两眼看浮云，为管春风不回顾。"}