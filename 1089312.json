{"id":"1089312","title":"六月十五日西湖夜泛高炳如集客赵临安蟠老致饷同游者陈可行杨少云李元德王顺伯何绍彭张宗尹杨氏子弟侍僧方与焉次炳如韵","dynasty":"宋","author":"许及之","text":"西湖著明月，万象各偃伏。夙昔湖上游，赓酬动盈束。未有夜泛诗，此诺吾屡宿。剥啄闻招呼，纵臾戒行速。读君纸三过，洗我愁万斛。行行正作意，在在堪刮目。山光真起予，过雨俨新浴。精蓝憩深幽，疏篁庇脩绿。棋声节风瓯，参差自成曲。睡乍味觉甜，语软气能馥。老僧与客忘，谛紬楞严轴。小立水花净，一堤良意足。方舟晓兴动，篙人听回复。薰风散金波，心境两愁独。是中有妙句，万古无管属。诗家高书记，前赵今鲍叔。归来要推敲，遣饷到林谷。陈榻初解悬，膺门契仍笃。不遗太学蕃，王杨共高躅。陆笑阿戎谈，足以侍几牍。支郎更可人，啖蔬如啖肉。而我厕髯张，形骸愧珠玉。敢逃清白眼，仅免朱丹毂。明朝软红中，清游梦应续。未叹终滞淹，湖山已收录。"}