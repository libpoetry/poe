{"id":"822595","title":"东风齐著力 辛酉孟春，之官宁都，初发南昌，却寄幕府同人","dynasty":"清末近现代初","author":"周岸登","text":"初日笼霞，和风催柳，点缀江春。香尘十里，著意送行人。背指严城万雉，听笳鼓、四载从军。滕王阁、虚陪胜宴，曾费雄文。为谢阮刘群，挥彩笔、壮游桂海金潾。马当借助，掷璧问江神。问尔文章九命，三生业、可证前因。番风紧、蒲帆饱拽，轻溯南云。"}