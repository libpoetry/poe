{"id":"1131497","title":"六月二十一日戊寅率同寮诣登源祖庙中迎英济祷雨是日也雨随车至越翼日己卯继之至中宵方霁自辛巳至于乙酉遂沛然沾足丙戌敬送神因书二小诗以纪灵异","dynasty":"宋","author":"虞俦","text":"蓱号起雨风头好，禾稼如云水面肥。从此丰年无一事，前歌后舞送神归。催科太拙愧无功，抚字徒劳技已穷。正直却应神误听，祇凭香火报年丰。"}