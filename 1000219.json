{"id":"1000219","title":"送李去病杨元老","dynasty":"宋","author":"强至","text":"君王赫怒超前古，威令风驰奋皇武。将士咸怀敌忾心，桓桓孰可当貔虎。岷峨横抹西南坤，河池散关当北门。坚城高寨碍飞鸟，天兵百万方云屯。给军自古资巴蜀，接轸连樯转刍粟。正须将漕得其人，赋役平均军食足。三分才具超常伦，不独摛藻追渊云。究宣德意可预见，抉剔奸蠹苏疲民。使星入蜀今重应，芒寒色正相辉映。川合东西几万家，伫瞻玉节交相庆。行闻尽录平戎功，给饷正与提兵同。紫泥封诏看西去，归来联骑朝王宫。"}