{"id":"1121303","title":"天台邵明府履善遗牡丹各赋一绝","dynasty":"宋","author":"林表民","text":"人间兴废手搏沙，乔木犹存少故家。不见石边题甲乙，空馀姓氏落名花。一春苦雨又忧花，烂尽秧根谷再芽。见说云头红可喜，老农犹恐是朝霞。可是东皇雨露深，不成一字亦腰金。世间大有麒麟楦，对此谁能起愧心。一枝美过玉柈盂，岁晚何由复遇苏。我欲命名名不得，有名无实不如无。"}