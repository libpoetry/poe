{"id":"508519","title":"万壑苍烟卷为邹允达赋","dynasty":"明","author":"倪谦","text":"君不见泰山之巅蟠老龙，高盖偃蹇排寒冬。参天自是隔风雨，胡乃坐累秦人封。又不见匡庐之崖霜雪盛，马鬣麈尾枝交映。已从方士资养生，更向桑门作谈柄。何如凤台之西千万栽，一一长身封绿苔。贞姿高洁负奇气，磥砢总是明堂才。乍疑森森剑佩羽林客，怒发冲冠铁衣涩。又疑翩翩云罕纷前驱，翠葆碧幢攒列戟。大株小株鳞甲坚，正直岂畏藤萝缠。露滋雨洗净如沐，但见万壑摇苍烟。道乡之孙我之友，爱隐松关与松偶。城市红尘没马深，谁解寻盟岁寒叟。秋官放笔写作图，墨华满纸烟模糊。经雷蜕骨缩人瘿，拔地怪柯编虎须。披图浩歌对君酌，素云绝胜苍烟壑。上苑霏微烟更多，来游好控巢松鹤。"}