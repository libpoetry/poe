{"id":"1115813","title":"明发陈公径过摩舍那滩石峰下十首","dynasty":"宋","author":"杨万里","text":"遥松烟未销，近竹露犹滴。石峰矜孤锐，喜以江自隔。清潭涵曦紫，碧岫过云白。回瞻宿处堤，路转不可觅。地迥人绝影，山僻虎留迹。下有无底潭，上有欲落石。是间一径横，夹以万松直。树从何时有，陈公所手植。陈公今焉在，径松自寒碧。昨宵望石峰，相去无一尺。今日行终朝，祇绕石峰侧。石峰何曾远，江路自不直。仰瞻碧孱颜，清峻如立壁。反覆得细看，何必更登陟。后顾江已远，前睨山若塞。棹进岸自回，天水未有极。帘欣入绝巘，舟愕触潜石。东暾澹未熹，北吹寒更寂。岸草不知愁，向人弄晴碧。澄潭涌暗晕，不风自成花。回流如倦客，出门复还家。江晴已数日，新涨没旧沙。知是前溪雨，湿云尚横斜。山转江亦转，江行山亦行。风鬟照玉镜，素练萦青屏。我本山水客，澹无轩冕情。尘中悔一来，事外怀孤征。忽乘沧浪舟，仰高俯深清。餐翠腹可饱，饮渌身顿轻。鹧鸪不相识，还作故园声。危峰瑩无土，平地岌孤石。如何半岩间，亦有小树碧。走空根苦辛，倚险干寒瘠。芳兰间丛生，紫蕤濯幽色。近香许世闻，远秀绝人摘。而我云外身，方兹喟行役。城中安得山，无山安得诗。我入五羊城，遂与山水辞。有镜不敢览，尘面我自知。解维来归亭，山水奔相随。水光动我巾，山色染我衣。舟行将一月，恨速不恨迟。山云来未已，江月皎无滓。开怀放之入，出语颇似之。我从灵洲来，惟见芳草渡。蒹葭随水远，旷野无立树。挂席上真阳，好山忽无数。好山如隐士，避世不自露。不应官道傍，乃有见山处。借识卫叔玠，未睹乐彦辅。石峰难再得，舟过更回顾。南中山绝佳，所恨人烟稀。略无好事人，结茅临深溪。峰顶可月亭，岸石即钓矶。空令烟中猿，挂崖弄涟漪。山多人自少，人远山益奇。我舟行不留，过眼山如驰。过眼意已足，久留亦何为。"}