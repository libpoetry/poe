{"id":"850551","title":"汴河","dynasty":"宋","author":"孔武仲","text":"䃕渠斜与昆河接，河远渠悭几可涉。狂霖一涨高十寻，迅泻东来比三峡。崩腾下与淮泗会，清泚亦容伊雒杂。横空九阙真垂虹，怒捲千艘如败叶。祇堪平地看汹涌，何事乘危理舟楫。共夫鹅鹳行天上，遥与谷中相应答。但忧心手一乖迕，巨舶高樯两摧折。而余进退久安命，揭厉以望初不慑。妻孥亦已惯江湖，笑语犹如泛山陕。鸣弓击柝惊夜盗，掘茹捞虾佐晨馌。时登绝径步榆柳，或面荒陂看凫鸭。我生东南趣向野，挥弄清溪看苕霅。枕流漱石真所便，履浊凌险终未惬。觚棱渐喜金阙近，釜甑何忧米盐乏。浑如海客泛枯槎，缭绕明河望阊阖。"}