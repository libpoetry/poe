{"id":"768057","title":"摸鱼儿 吴清峙属题秋圃归帆图","dynasty":"清","author":"李符","text":"镜奁中、白蘋风起。扁舟乘兴容与。卞峰未抵皋亭好，便挂归帆南浦。朝至暮。听两岸萧萧，一派秋声去。贪看云树。任倚榜沉吟，推篷欹坐，收拾眼前句。闲情好，寂寞谁为伴侣。漫寻沙觜鸥鹭。有人更在烟波外，欲向画中呼汝。留且住。同泛入、芦花野馆桥横处。衔杯共语。怕索米长安，马头鞭影，催别短亭路。"}