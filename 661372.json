{"id":"661372","title":"金台行送吴进士汝砺之京","dynasty":"明","author":"史鉴","text":"送君松陵道，远上黄金台。黄金之台在幽蓟，燕山易水相潆洄。燕昭栖栖本弱国，郭隗琐琐非雄才。时移运改真主出，廓增基构崇高哉。下瞰中原抚五岳，上摩北斗罗三台。维皇建极，明堂大开。县爵待士，四方风来。羡君前年取高第，名挂天曹粲星丽。归宁不见倚门人，泪尽呼天血斯继。三年读礼心茕茕，祥禫相循丧服更。素琴鼓罢笙歌成，仰望青天东北征，洞庭袅袅凉风生。秋水芙蓉满陂泽，日色照耀千花明。大艑小艖相逐行，双橹夹舷鹅鹳鸣。持觞挹酒劝君饮，去留各含无限情。无限情，长悠悠，人生岂为离别愁。丈夫得意有如此，仗剑出门何所求。贾生痛哭更流涕，忧在国事非身谋。君今此行给史可立致，遇事尽言斯职修，毋令吾徒戚戚长抱江湖忧。"}