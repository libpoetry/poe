{"id":"1108344","title":"游清潭吕资益蟠谷十绝 清潭","dynasty":"宋","author":"刘过","text":"一潭清净水无泥，潭岸无泥石更奇。拟待月明垂钓去，前溪雨足怕龙归。逶迤路逐惊蛇去，转盼不知身已高。雪积万层山四合，碧油幢外有旌旄。野花红白倚岩开，只可临风自一杯。谨莫放教公子见，恐携窈窕入笼来。老子垂垂秋露下，九月空山天气寒。黄花剩开且勿剪，留得一秋烟雨看。香不求知色正青，青于九畹见飘零。山中若有离骚伴，痛饮吾知胜独醒。湿云将雨过溪东，石涩滩鸣水势雄。忽作晚晴秋更好，月来林外透玲珑。帝所森严寂不喧，九关虎豹守天门。何人奏事含风殿，日晏鸣珂下紫垣。一花带蕊香气满，何况丛生树两行。风露益高秋雨足，请君来此撼琳琅。穹庐架屋石崚嶒，香火西风只一僧。日晚课经犹未了，闭门先点佛前灯。前山崛起青莲朵，色扫晴空如叶开。若拟空花犹未了，空中安得有峰来。"}