{"id":"504958","title":"长平戈头叹","dynasty":"明","author":"乌斯道","text":"降虏之戈舆入关，千年尚落泥沙间。腥铁阴生紫花出，血痕半蚀朱砂斑。惊看故物为磨洗，似见风云掌中起。风云惨澹坑堑深，冤气浮沈铁光里。当时挥戈期第一，一鼓能回鲁阳日。谁知括母空上书，竟堕长陵锐头术。遗铁尺馀人共传，四十万人谁见怜。人骨烟消铁无恙，流传作鉴非皇天。天下茫茫仗真宰，格斗何须血成海。长平道上有人行，百胜秦兵岂长在。"}