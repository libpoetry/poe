{"id":"1069789","title":"二月六日虏兵犯历阳方出师客自吴江来有寄声道湖山之适趣其归者慨然写怀","dynasty":"宋","author":"叶梦得","text":"松江浪静如镜平，菰蒲长春秋水生。晴沙回雁久未到，坐想白鸥增眼明。五年辜负钓船约，故人疑我真逃盟。岂知尘缨不易濯，正想沧浪之水清。朝来铁马暗江北，中流叠鼓云涛倾。楼船十万下采石，旗纛灭没天戈横。书生事业今乃尔，授钺孰敢辞专征。岂无传檄走飞骑，漫复长啸登高城。文思天子民父母，大度未忍鏖奇兵。澶渊一矢安五世，明日傥或传诸营。"}