{"id":"1116374","title":"即事","dynasty":"宋","author":"苏泂","text":"窗外梧桐树，霜风特地吹。莫轻初下叶，长别所生枝。便有青葱见，应无岁月追。先人移得汝，吾鬓复如丝。平生苏季子，岁晚意何如。收拾江湖梦，归来田舍庐。耰锄知力腐，书卷著饥驱。稍识瞿昙老，长思结习除。群鸡纷啄粟，收敛逼深秋。巷内黄叶落，门前清水流。年饥人菜色，家弊仆蓬头。兼善平生志，凄凉出谬悠。"}