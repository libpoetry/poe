{"id":"691177","title":"送高侍御谪官南归","dynasty":"明","author":"李孙宸","text":"炎蒸三伏后，一雨欲来秋。但惜故人别，非关迁客愁。骊歌易水暮，归路岭云稠。到日江鱼好，谁同上酒楼。策蹇辞京国，人还认旧骢。圣朝无市虎，吾道有冥鸿。放谪恩原重，浮沈术始工。家山未相远，好待桂花丛。已恨交亲少，哪堪尔复还。清秋焚谏草，白发待斑斓。臣自欢开网，君原许赐环。苍生同系望，莫便稳东山。"}