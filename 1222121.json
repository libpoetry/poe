{"id":"1222121","title":"随州","dynasty":"元","author":"郝经","text":"山南楚甸坼，汉东随为大。尽日涉艰阻，极力出险隘。川途落木杪，忽睹天宇快。长林偃秋色，百雉露茫昧。疑向远水曲，隐映修竹外。捷去不得前，横亘断崖碍。烟深梅欲春，石乱水相带。飞鸟不知人，投树声甚怪。探骑隔岸言，转出西城背。火壕削紫土，斩绝黑欲坠。当时不受攻，例与安陆溃。居人尽室去，涵养尽一败。荒空二十年，繁夥日芜秽。白垩馀屋壁，狐狸窟庭内。穿窗枣枝曲，倚柱岩桂坏。谁种当道棘，乱长侵阶菜。奥室没蒿莱，何处觅粉黛。湿气杂土腥，当昼半暝晦。相国来秉钺，下令急剪拜。伫马开天荒，欲复太平代。勿谓少师侈，今有季良在。"}