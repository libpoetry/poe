{"id":"820724","title":"小楼连苑","dynasty":"清末近现代初","author":"王易","text":"小楼连苑吹笙，沈沈久别羁人怨。峭凉窗纸，冷风凝露，宵深梦短。道远绵绵，思归怀故，惯经游倦。悄声沈雁重，重听细籁，迎风处、疑调燕。幽唱谁还度遍，更长令、荀香消遣。少年磨尽，壮心豪气，平生念懒。好月玲珑，镜天明净，彩华宵半。绕空阶影瘦、萧萧吟兴，罢添香篆。篆香添罢兴吟，萧萧瘦影阶空绕。半宵华彩，净明天镜，珑玲月好。懒念生平，气豪心壮，尽磨年少。遣消香荀令、长更遍度，还谁唱、幽燕调。疑处风迎籁细，听重重、雁沈声悄。倦游经惯，故怀归思，绵绵远道。短梦深宵，露凝风冷，纸窗凉峭。怨人羁别久、沈沈笙吹，苑连楼小。"}