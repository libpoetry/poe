{"id":"765466","title":"忆旧游 与蒋鹿潭话黄鹤楼旧游","dynasty":"清","author":"杜文澜","text":"记波涵紫堞，雾幂丹梯，频展吟眸。念尔南冠久，问江城玉笛，曾听吹否。去尘顿如黄鹤，萍迹话浮沤。自战鼓西来，楚歌不竞，望断空楼。前游。漫回首，便十里春风，何处扬州。燐火迷荒岸，任雕锼金粉，都付沧流。素丝暗寻霜色，词客病工愁。怕赋冷晴川，萋萋草碧鹦鹉洲。"}