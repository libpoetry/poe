{"id":"897537","title":"冬日自福昌之渑池","dynasty":"宋","author":"张耒","text":"群岗洛阳西，势若海浪翻。连岭起我左，层阜当我前。采如兽腾突，缭若蛇蜿蜒。外高陟缥缈，却下逼重渊。老崖忽中断，俯视毛骨寒。百丈未见底，立土如岩峦。登高望四垠，目断无平川。崩腾万马群，出没相后先。虽有貔虎军，顾步安得前。我观绝塞处，块土万雉坚。崤渑自古险，秦人有重关。信哉天作固，扃键谁敢干。时平战伐息，地辟村落闲。堆阜何茫茫，耕桑莽相连。平生喜壮观，吊古重悲叹。山川只自尔，兴废何多端。"}