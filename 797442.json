{"id":"797442","title":"金缕曲 柳线","dynasty":"清","author":"钱湘","text":"一缕柔丝漾。被东风、烟拖雨曳，锁成万丈。转绿回黄匀染就，垂遍三春陌上。更谱得、新翻花样。线脚分明浮水面，只鸳鸯、绣出从人仿。日色映，紫丝障。深闺莫倚楼头望。记长条同心曾绾，几时重放。金线年年辛苦压，只是这般情况。渐散作、吴绵飘荡。待得穿针时节近，早乱丝、憔悴添惆怅。系不住，青春鞅。"}