{"id":"466726","title":"鹧鸪天 成都启宇先生以短信传游仙词见示，适值予作泉州之行，先生命填游仙词以纪所遇，遂作十首奉呈","dynasty":"当代","author":"吴金水","text":"激激灵槎跋浪行，银潢尽处是瑶京。常春苑囿饶芝草，不夜楼台灿水精。翻蝶袖，转莺声，几多仙子斗轻盈。珠宫也是销金地，一曲缠头万斛星。绀缕参差掩玉肌，琉璃宫殿乍逢时。纤歌唱到行云驻，彩袖翻成舞凤欹。流蕙盼，捧霞卮，瑶池波浪解通辞。掌心但觉春葱划，自写芳名唤姣儿。簌簌琼葩坠地香。碧琅玕下露生凉。不知耳畔三更漏，已换尘间几海桑。残月魄，晓星芒，当时密约俟云廊。奈何竟夜空相待，枉被刘晨笑一场。拟借清游散郁陶，龙宫探宝倩诸敖。琼台更作投壶戏，贝阙还分射覆曹。庭下鼎，海边鳌，金樽滟潋泼葡萄。醉魂欲赴华胥境，不许旁人说楚腰。不意青禽递彩笺，倍言昨夜出来难。玉皇要绣遮天幛，王母频催煮海盘。陪帝座，侍华筵，归来已是晓星阑。多才不信奴情意，愿拔金钗誓凤鸾。云外仙梯月半钩，虚廊迢递碧栏幽。忽闻身后香风动，转见阶前笑语柔。回素靥，转清眸，嫣然还问怨侬不。擎杯愿罚前期误，更发纤歌啭玉喉。纤指新橙破未匀，发丝披拂蕙兰薰。梨涡每粲灯前影，樱颗还留匙上痕。听软语，任佯嗔，暂将倦魄付温存。谁知掌上氤氲起，一霎娇容已化云。檐外凉风撼绿蕉，阑干曲处夜迢迢。汉皋已失迷离佩，洛浦犹回寂寞潮。蟾影落，酒痕消，长川望处碧城遥。轻舟上溯知无益，路隔人神不可调。依旧长安卧雪眠，馀酲犹在不知寒。昨宵已掷貂裘去，换得醇醪斗十千。朝菌梦，古椿年，浮生遇合本来难，天孙他日回心意，已是瀛洲海变田。偶把忧怀告蜀都，君平笑我一何愚。竟将一片支机石，当作三生织锦书。扬子宅，卓家垆，遨游相约浣花初。清欢更胜仙家日，眼底韶华莫放虚。"}