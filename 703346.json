{"id":"703346","title":"游曹溪与任崧翰宪使作","dynasty":"明","author":"释今无","text":"荏苒流光梦欲残，重过祖席不胜欢。爱逢宪使探奇兴，得话孤峰白昼寒。旗影乱翻溪水入，萝阴高引碧云盘。尘心顿歇空门里，寥廓松杉插石坛。驰驱无计息贤劳，风雅文坛惯自操。千朵芙蓉云外瘦，一行鹓鹭日边高。本来堂好疑青琐，明镜台方现白毫。木叶夜来风战急，满庭花雨泛江涛。千章木护一孤亭，塔院憨师别有名。不早解衣恣偃蹇，暂时凝睇亦凄清。龛云断续晴含雨，磴竹萧疏自发声。线底明珠归慧业，出山饶有道人情。"}