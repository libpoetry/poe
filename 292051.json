{"id":"292051","title":"三清山纪游","dynasty":"现代","author":"常国武","text":"客从三清来，为言三清美。黄山差比肩，岱岳不足齿。我夙闻其名，道教此圣地。行路殊艰难，欲去又惮畏。粤在癸酉秋，兹愿终得遂。一轺趋深幽，彩笔费藻绘。爽气迎面生，清泠沁心肺。涧泉逐人流，青碧胜翡翠。车行到三清，益觉风景异。山色皆葱茏，峰势尽崔嵬。或如众高士，澡雪绝垢滓。或如虺出洞，昂首霄汉外。或如巨无霸，雄关长拱卫。就中一美人，姿韵特妩媚。短发才及肩，眼波横秋水。衣非华夏装，宛然泰西女。兹地在中土，斯女安所致。朅来几春秋，谁解其奥秘。暮投山庄宿，阴氛逼衾被。北斗垂寒光，月魄冻欲死。披衣立阶除，侧听玉露坠。遥怜彼西姝，中宵耿无寐。迢迢阻关山，夜夜起乡思。香雾侵云鬟，清辉冷玉臂。平明登归途，灵境成隔世。年衰怯重游，临岐剩感喟。"}