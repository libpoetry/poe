{"id":"651693","title":"将归山西留赠陈广文三十韵","dynasty":"明","author":"薛瑄","text":"八月中州地，秋光动客怀。气清行少昊，令肃掩恢台。树老蝉俱寂，葭黄雁正来。寒流澄静碧，晚岫拔崔嵬。红熟风林枣，青生雨砌苔。候虫声唧切，砧杵韵喧豗。上下玑衡转，西南斗柄回。忆从朝凤阙，便尔别金台。来往家山道，留连索水隈。古情吟楚汉，高义得陈雷。屡和铿锵韵，频倾潋滟杯。未穷诗酒兴，俄动蓼莪哀。荏苒逾三载，栖迟愧寸才。聊为萍水别，近拟故山回。秋意方如此，交情每快哉。应同楚地橘，滥比傅岩梅。晚节看松桂，殊芳异草莱。故应嗤朴樕，深是重奇瑰。意得宁烦语，心通不假媒。素怀期坦率，俗意绝嫌猜。白璧宁容垢，青铜未可埃。我行方浩荡，君意莫徘徊。砥柱洪河坼，金天华岳开。驿亭频莫柳，邮舍几陈荄。汾水秋浮浪，孤山晚作堆。儿童应项领，父老想樽罍。原柏心先折，庭梧手自栽。昊天恩罔极，风木意难裁。未遂林乌报，频惊陇鹤催。还当访知己，鸣佩觐天阶。"}