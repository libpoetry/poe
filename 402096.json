{"id":"402096","title":"送臞翁入景宁山中，取简斋“微波喜摇人，久立待其定”二句分韵，得“波”字 其二 “其”字","dynasty":"近现代末当代初","author":"徐震堮","text":"乾坤日凋瘵，多士留夸毗。平生悃款意，未敢隘伯夷。通介两龃龉，进退一然疑。朗朗百间屋，汪汪千顷陂。鸡鸣觏君子，谈笑何温其。白日不觉晚，青山相与期。梅风薰小阁，萝月照行衣。送君自崖返，悲来吟《式微》。"}