{"id":"703574","title":"示老马十首","dynasty":"明","author":"释函可","text":"日行三万犹嫌缓，便到瑶池路亦穷。年老力衰甘处后，任他逐电与追风。万仞崇冈还易上，人间最险是平康。若能步步如初步，历尽羊肠也不妨。城边有路荆榛满，山上无尘虎豹多。健步纵留何可骋，不如随意选陂陁。汝羸我病合相怜，山寺晨钟自在眠。赤汗已乾蹄已薄，长楸无复忆当年。渥洼久已无消息，皮骨虽存志欲灰。旧日骁腾如梦里，莫教错认作龙媒。惠养虽勤非素愿，茭刍苜蓿总堪羞。但能不受黄金络，雪碛荒阡亦自由。幸无伯乐能垂顾，价重何曾老不才。青草渐长溪渐溢，骐驎终欲羡驽骀。却恨当年白马来，骅骝遍地转堪哀。支公久已轻神骏，只合埋头向草莱。不遇子方谁肯赎，虽然出塞不从军。龙鬐凤臆皆黄土，日暮临风哭旧群。锦勒丝缠万骑奔，駪駪狉狉若云屯。何时尽放华山去，丰草长林到处恩。"}