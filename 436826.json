{"id":"436826","title":"次答伯直侍郎三首","dynasty":"金末元初","author":"杨奂","text":"家贫馀四壁，地胜接三乡。才赋狂司马，形容老遂良。画眉从尔阔，舞袖为谁长？生死交情在，书绅示不忘。升斗贪微禄，关河隔故乡。咏归怀靖节，知足愧张良。不问黄金尽，犹怜白发长。江湖风浪急，相喣胜相忘。汹汹何时定，飘飘著处乡。音书黄耳绝，兄弟白眉良。晚境情偏重，良宵话更长。旧游零落尽，别后实难忘。"}