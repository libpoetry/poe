{"id":"1252388","title":"柳花词五首 其一","dynasty":"元末明初","author":"张昱","text":"望穷河水是隋家，风落长堤御柳斜。春尽花飞留不住，白头啼遍后栖鸦。栏马墙西欲暮春，花飞不复过中旬。倚天楼阁晴光里，争扑珠帘不避人。章华台下路西东，走马归来满袖风。吹起万条枝上雪，等闲迷却细腰宫。满院长条散绿阴，谁家门户碧沈沈？地衣不许重帘隔，雪白花铺一寸深。扬州寺前杨柳多，柳枝能舞更能歌。夜来吹入维摩室，化作天花可奈何！"}