{"id":"543671","title":"题赵承旨野岸呼舟图歌","dynasty":"明","author":"胡应麟","text":"高堂飞瀑十丈寒，青山四面浮朱栏。绕砌霜枫坠红叶，恍忽城居在林樾。吴兴画手真杰特，人巧天工擅开辟。细看此水与此石，非画五日即十日。紫衣抱膝坐渡头，苍头弛担遥呼舟。清溪万顷隔孤棹，隔崦人家落斜照。山深树黑径险崎，石床天畔云迷离。归樵谷口冉冉入，似有柴门挂苍壁。标题轴尾了可寻，集贤学士孟頫临。今古令人叹三绝，惜哉二字遭鼠齧。"}