{"id":"683366","title":"新安汪惟一徐使君子与门人也以尝侍李于鳞先生刻其白雪楼集赋二章赠之","dynasty":"明","author":"王世贞","text":"客有儒中侠，人怜身后名。言从徐孺子，得尚济南生。山水存遗操，冰霜问旧盟。莫将青凤翮，到处觅兼城。识汝沾沾意，曾因御李君。死犹能借客，生可罢论文。附骥吾何有，登龙世所闻。祇应今夜月，鹤背怅离群。"}