{"id":"530829","title":"晨发高峣柬丘月渚杨墨池","dynasty":"明","author":"杨慎","text":"荒鸡嗥西邻，海霞射东壁。又携孤剑征，去作点苍客。高峣亦吾庐，安宁亦予宅。屏居三十年，宛如故乡陌。飞屐频登临，披衣数晨夕。别离今几时，重到感畴昔。儿童巳长成，宾从尽衰白。联榻情绸缪，晤语慰衰瘠。此行拟何为，筋力疲疆场。少城云思纷，江阳春梦积。一身四处家，浮生百龄迫。请为劳者歌，歌罢转愁剧。"}