{"id":"920963","title":"密州宋国博以诗见纪在郡杂咏，次韵答之","dynasty":"宋","author":"苏轼","text":"吾观二宋文，字字照缣素。渊源皆有考，奇险或难句。后来邈无继，嗣子其殆庶。胡为尚流落，用舍真有数。当时苟悦可，慎勿笑杕杜。斲窗谁赴救，袖手良优裕。山城辱吾继，缺短烦遮护。昔年谬陈诗，无人聊瓦注。于今赓绝唱，外重中已惧。何当附家集，击壤追咸濩。"}