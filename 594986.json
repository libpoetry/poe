{"id":"594986","title":"樵南硕隐篇","dynasty":"明","author":"欧大任","text":"梅鋗岭外秦时关，西樵以南皆仙山。硕人薖轴可望不可到，千岩万壑溪潺湲。虹桥似宴曾孙处，龙湫即是东瓯路。台岳飞来一片霞，天窗散作晴空雾。树树五柳丝，山山丛桂枝。何期招隐客，但咏归来辞。白云洞口杳无极，考槃在涧差堪适。岂为山公高阳池，不知丞相平泉石。五色清波映凤毛，双栖丹穴齐鹓翼。于陵可灌，伯成可耕，硕人且蜡樵中屐。君不见汝南袁夏甫，身却公车步，后人袭汉三公府。君不见襄阳庞德公，深居鹿门中，有子仕魏诸士宗。硕人隐矣多寿祉，夏甫德公亦如此。"}