{"id":"721031","title":"管大兄弓伯挽歌二首","dynasty":"明末清初","author":"王夫之","text":"薤上露，光油油，日出曈曈，其光易收，乐日之匿得久留。将何奉，奉咿嚘。室有妇，膝有儿。儿为父，妇为师。夔夔终日夕，鸡鸣晨起以奉之。妇步亦步，妇趋亦趋，伛伛偻偻，为儿觅肥腴。如何令死心怦摧，姝姝媚媚，眉不得开，将此悲君胡当哉。日已匿，阴已霾，轶云霓，足徘徊，露晞朝阳乐无涯。蒿里谁家地，不在蒸江上。不在湘潭城，不在苍梧黄茅瘴。祝融为盖，白石为舆，安安缓缓驾輀车。挽人勿諠，听我唱言。魂归湛湛之青天，形返茸茸之墓田。鼓毋怒，笛毋悲，庸夫不骂鬼，世间何用庸夫为。以尔笑骂代痛哭，鸺鹠乾鹊齐上屋。主人弃屋返青山，庸夫他家觅酒肉。我有酒，不酬黄泉将润庸夫口。肥牛十脔醇醪三斗，辘辘轴轴狂鼓庸夫死奔走，黄泉之人应拍手。"}