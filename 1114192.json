{"id":"1114192","title":"次韵李似之秋居杂咏十首","dynasty":"宋","author":"李纲","text":"达人有大观，曲士多自束。忘真供物役，终岁惟仆仆。所以梁溪翁，归来蓺松菊。寒泉友龟鱼，丰草侣麋鹿。清风为扫门，明月相照烛。世故悉弃捐，吾方乐于独。亭亭南山松，下荫千里道。结根既得地，秀色亦何好。岁寒霜霰苦，独立君子操。如何慷慨士，百虑绕中抱。寸心多感伤，摇摇若旌纛。逝将归江湖，更拜散人号。乌鹊故巢心，鸿雁稻梁谋。梁溪十亩园，岁晚营菟裘。自我去泉石，岁律才一周。安知巨盗起，千里来蜂蟊。老稚适淮东，旅泊如寄邮。已矣复何言，吾生感行休。鼓鼙思将帅，戡乱属豪杰。吾儒贵全才，冠履仍佩玦。憬彼乘间盗，萌蘖傲霜雪。锄恶当务本，使众宜以悦。一扫巢穴空，毋俾蚁猬结。安得李临淮，念此五情热。禅悦知道腴，寂乐忘世喧。自从游宦来，常恐岁月捐。愿从善知识，超然同晤言。心清闻妙香，不必炉中烟。竹实自鸾凤，腐鼠从乌鸢。典籍亦可弃，鱼兔非蹄筌。取饭遣化人，散花有天女。维摩一方丈，安用室百堵。况我麋鹿姿，本非冠冕伍。脱身归梁溪，蓑笠钓烟雨。结交有风月，扫念无寒暑。巨盗傥削平，此志良自许。两曜真跳丸，百年如转轴。富贵能几何，飘若云过目。惟有金仙书，可以静中读。冷暖初自知，运用要当熟。仲尼贵毋我，老氏欲为腹。悟真奚必多，半偈亦云足。我行大江滨，举头见钟山。清风自南来，长啸宇宙宽。邂逅适相遇，取友平生端。恋恋故人意，怜此范叔寒。世路方多虞，期子慎所安。他时来访我，陋巷一瓢颜。朝市不可留，山林有佳趣。结庐无人境，散策时远步。手携葛翁杖，足蹑祖师屦。一笑浮世空，欻若草头露。幻身粗饱煖，此外复何虑。休问东陵瓜，且种梁溪芋。浮云不成雨，晶晶行晴昼。朝蔽扶桑暾，夜掩长河宿。回飙一扫除，戢戢见远岫。青天与白日，四顾喜瞻搆。愿乘六气辩，抚手磨宇宙。冷然御风行，平昔笑禦寇。"}