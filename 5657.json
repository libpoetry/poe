{"id":"5657","title":"朝请后还邑寄诸友生","dynasty":"唐代","author":"韦应物","text":"宰邑分甸服，夙驾朝上京。是时当暮春，休沐集友生。抗志青云表，俱践高世名。樽酒且欢乐，文翰亦纵横。良游昔所希，累宴夜复明。晨露含瑶琴，夕风殒素英。一旦遵归路，伏轼出京城。谁言再念别，忽若千里行。闲合寡喧讼，端居结幽情。况兹昼方永，辗转何由平。"}