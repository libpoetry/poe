{"id":"1108943","title":"喜雨口号九首呈潘侯","dynasty":"宋","author":"刘克庄","text":"谷贱如泥未一年，那堪四野复焦卷。亢桑姑射神通小，惟有君侯立动天。虽拥朱幡只泽臞，孕鱼丹荔免苞苴。未应旱魃无分别，更把秋阳懊恼渠。忧见须眉膳却荤，分明上帝见忠勤。赤章夜彻通明殿，一缕烟生六合云。昨日旸乌赤似金，朝来忽化作甘霖。老农失喜逢人说，滴滴来从太守心。火伞朱旗总叱开，新凉稍自白蘋回。世人枉了嗔风伯，到底烦渠送雨来。先做田间三日霖，冰轮出海扫秋阴。人言侯是调元手，慰了农心慰士心。蔬是侬家野八珍，小畦自灌极艰辛。清晨卧听檐声喜，馀惠分沾抱瓮人。扶杖追凉看稻花，不烦轧轧踏沟车。残年无以酬公上，长作输租第一家。白首归来作老农，丰年里社得过从。劝君莫梗贤侯化，去后思侯未易逢。"}