{"id":"1154244","title":"稍秋晓坐阁遇舟东下扬州既事寄上族父江阳令","dynasty":"唐","author":"卢僎","text":"虎啸山城晚，猿鸣江树秋。红林架落照，青峡送归流。归流赴淮海，征帆下扬州。族父江阳令，盛业继前修。文掩崔亭伯，德齐陈太丘。时哉惜未与，千载且为俦。忆昔山阳会，长怀东上游。称觞阮林下，赋雪谢庭幽。道浓礼自略，气舒文转遒。高情薄云汉，酣态坐芳洲。接席复连轸，出入陪华辀。独善与兼济，语默奉良筹。岁月欢无已，风雨暗飕飕。掌宪时持节，为邦邈海头。子人惠虽树，苍生望且留。微躬趋直道，神甸忝清猷。仙台适西步，蛮徼忽南浮。宇内皆安乐，天涯独远投。忠信徒坚仗，神明岂默詶。观生海漫漫，稽命天悠悠。云昏巴子峡，月远吴王楼。怀昔明不寐，悲令岁属周。喟无排云翮，暂得抒离忧。空洒沾红泪，万里逐行舟。"}