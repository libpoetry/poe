{"id":"380069","title":"台城路·不寒不暖晴时节","dynasty":"清代","author":"赵庆熹","text":"不寒不暖晴时节，开箱袷衣初试。酒舫重移，钓竿新把，且学老渔身世。花开楝子，看风过摇凉，水痕都紫。两岸人家，昼长门掩正蚕市。枝头青杏尚小，只桑阴、豆荚肥绿如指。土没鞋平，衫兜扇出，又过斜阳山寺。红桥雁齿。有曲港通船，草香蘅芷。除却闲鸥，问谁能到此。"}