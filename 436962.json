{"id":"436962","title":"水调歌头 昔拟栩仙人王云鹤赠予诗云寄与閒閒傲浪仙枉随诗酒堕凡缘黄尘遮断来时路不到蓬山五百年其后玉龟山人云子前身赤城子也予因以诗寄之云玉龟山下古仙真许我天台一化身拟折玉莲骑白鹤他年沧海看扬尘吾友赵礼部庭说丹阳子谓予再世苏子美也赤城子则吾岂敢若子美则庶几焉尚愧辞翰微不及耳因作此以寄意焉","dynasty":"金","author":"赵秉文","text":"四明有狂客，呼我谪仙人。俗缘千劫不尽，回首落红尘。我欲骑鲸归去，只恐神仙官府，嫌我醉时嗔。笑拍群仙手，几度梦中身。倚长松，聊拂石，坐看云。忽然黑霓落手，醉舞紫毫春。寄语沧浪流水，曾识閒閒居士，好为濯冠巾。却返天台去，华发散麒麟。"}