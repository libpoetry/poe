{"id":"1158815","title":"瓜洲驿奉饯张侍御公拜膳部郎中却复宪台充贺兰大夫留后使之岭南时侍御先在淮南幕府","dynasty":"唐","author":"刘长卿","text":"太华高标峻，青阳淑气盘。属辞倾渤澥，称价掩琅玕。杨叶频推中，芸香早拜官。后来惭辙迹，先达仰门阑。佐剧劳黄绶，提纲疾素餐。风生趋府步，笔偃触邪冠。骨鲠知难屈，锋铓岂易干。伫将调玉铉，翻自落金丸。异议那容直，专权本畏弹。寸心宁有负，三黜竟无端。适喜鸿私降，旋惊羽檄攒。国怜朝市易，人怨虎狼残。天地龙初见，风尘虏未殚。随川归少海，就日背长安。副相荣分寄，输忠义不刊。击胡驰汗马，迁蜀扈鸣銮。月罢名卿署，星悬上将坛。三军摇旆出，百越画图观。茅茹能相引，泥沙肯再蟠。兼荣知任重，交辟许才难。劲直随台柏，芳香动省兰。璧从全赵去，鹏自北溟抟。星象衔新宠，风霜带旧寒。是非生倚伏，荣辱系悲欢。畴昔偏殊眄，屯蒙独永叹。不才成拥肿，失计似邯郸。江国伤移律，家山忆考槃。一为鸥鸟误，三见露华团。回首青云里，应怜浊水澜。愧将生事托，羞向鬓毛看。知己伤愆素，他人自好丹。乡春连楚越，旅宿寄风湍。世路东流水，沧江一钓竿。松声伯禹穴，草色子陵滩。度岭情何遽，临流兴未阑。梅花分路远，扬子上潮宽。梦想怀依倚，烟波限渺漫。且愁无去雁，宁翼少回鸾。极浦春帆迥，空郊晚骑单。独怜南渡月，今夕送归鞍。"}