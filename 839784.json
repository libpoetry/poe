{"id":"839784","title":"鸣社名流莅江欢迎词即用陶社成立词韵","dynasty":"清末民国初","author":"祝廷华","text":"丙寅之岁清和月，芳泥印遍宾鸿迹。芙蓉江上萃群英，薜荔园中占丽泽。萧萧风雨故人来，联床夜话濂溪宅。暨阳觞咏续淞阳，陶社高张鸣社额。会稽山上钟瑰奇，汝南名阀推诗伯。循声远绍古龚黄，豪气压倒今元白。主盟坛坫任折冲，酩酊常至酡颜赤。桃花春涨江鲥肥，呼朋共展乘风翮。或则曾登李杜坛，或则屡夺苏辛席。云霄丹凤绚文采，湖海元龙壮魄力。秣陵奇气接吴山，名流大著珍刊刻。乾坤灵秀泄双管，周秦汉魏争风格。不才槁卧荒江滨，垂纶敢望珊瑚获。不图夜尽鴂旦鸣，朝暾遍照登瀛客。鸿博都储旷世才，衙官屈宋等什百。三径松菊幸不孤，唱酬尽把閒愁释。杜康有酒醉刘伶，昔贤常此乐晨夕。黄山之石耸百寻，长江之水深千尺。山高水长日景行，欢迎应是吾侪责。漫题长句志良因，执鞭忻慕甘为役。"}