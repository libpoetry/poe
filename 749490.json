{"id":"749490","title":"嘲鹤篇呈少荃中丞","dynasty":"清","author":"潘曾玮","text":"白鹤海上来，毛羽自珍惜。岂为饮啄谋，下争鸡鹜食。远势待盘空，奋飞终有力。一旦拘樊笼，难振九霄翮。主人眷顾深，珍重异凡禽。安羡乘轩贵，羞为铩羽吟。铩羽尔忽悲，一举自千里。所望附青云，声闻从此始。我为嘲鹤歌，嗟尔久寂寞。嘲鹤且自嘲，我亦不舞鹤。"}