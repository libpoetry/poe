{"id":"793181","title":"何朱二公假去卷册，忽尔来归，喜而作此","dynasty":"清","author":"陈式金","text":"烽烟又北扰，忧心日悄悄。篱菊虽丛开，怊怅幽思少。昨夜灯花繁，入梦烟云绕。清晨一函投，全璧竟归赵。封缄正花朝，开缄及秋杪。谁与殷洪乔，浮沈寄书杳。故物故情重，新题新月皦。并惠尺素书，温意露言表。逆诈到君子，毋乃所见小。前诗属费辞，不休徒自嬲。释忧一欢醉，醉眠情未了。更取百回看，不觉扶桑晓。"}