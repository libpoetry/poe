{"id":"543434","title":"与众宾游城西园亭作二首 其二","dynasty":"明","author":"胡应麟","text":"嘉宾既咸集，徒御何辉煌。逶迤度飞观，置酒临回塘。长渠激芳流，曲岸披丛篁。齐瑟列前楹，秦筝鸣后堂。燕姬发皓齿，越女呈红妆。清音振林木，妙舞协宫商。觥筹互交错，四座咸慨慷。夜阑更秉烛，雕辇随风翔。明月出云间，列宿正纵横。四序忽若驰，行乐安可长。申章纪良晤，无为歌太康。"}