{"id":"820843","title":"买陂塘 水香簃秋集，赋秋水","dynasty":"清末近现代初","author":"郭则沄","text":"卷西风、一行帆影，空濛秋在何许。沧波更比前番阔，散尽冷鸥閒鹭。漂梦去。剩荻响萧骚，似学愁人语。萍踪漫数。奈废苑菰沈，空城潮打，总是断肠处。悲凉意，暗付江湖倦旅。苍茫休问今古。浮家便趁莼香好，忍听断鸿啼苦。君记取。尽照鬓年年，添得吴霜缕。归心易阻。又兰佩香蘦，桂旗影没，淼淼碧云暮。"}