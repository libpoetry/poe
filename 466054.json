{"id":"466054","title":"鹧鸪天 四弟年五十，先我而亡，恸之二首","dynasty":"当代","author":"王蛰堪","text":"少小光阴幻亦真，命途蹇涩叹沉沦。高堂念念能闻此，幼女依依正赖人。魂未远，梦还温。尘寰缘数岂无因。形骸已自人天别，剩把哀歌共纸焚。长醉从今睡不醒，旋教魂路隔幽冥。风霜应绝难言苦，手足空馀未了情。悲寂寞，叹伶俜。可堪草草付残生。黄泉果有轮回事，转世还期作弟兄。"}