{"id":"235808","title":"咏归堂·结庐东山阿","dynasty":"宋代","author":"杨时","text":"结庐东山阿，屹然俯全闽。下有黄龙渊，浮光抱层云。彼美谷口翁，杖策来往频。明月自为友，顾影相为邻。撷芷佩芳兰，不与麋鹿群。虚堂发辉素，黄卷日相亲。采薇芼晨羹，弋凫侑清樽。曝日负岩窦，为童浴溪濆。微吟曳双屐，踏破青苔纹。归与自乐只，此意将谁论。"}