{"id":"1135823","title":"久晴十月二十四日五日连雨程以忠来同饮","dynasty":"宋末元初","author":"方回","text":"侵寻小雪初，不雨五旬馀。深井腥泥水，荒畦槁蛀蔬。牛灾传聚落，蛇出骇阶除。巫诧瘟神王，官虞火政疏。浅流停碓硙，硗陇抗犁锄。闽粤挻兵祲，江淮断漕渠。讹言兴委巷，秽气集穷闾。市药邀珍价，僮衣类臭帤。衰年今尔许，恶况又何欤。脚汗眠慵洗，头风坐畏梳。扪多王猛虱，食谢孟尝鱼。半世空为吏，平生误信书。得閒真已幸，多惧复焉如。田不能仓廪，家才有室庐。稍令逢小稔，亦足慰贫居。骤湿生朝础，斜飘过晚墟。檐茅声乍滴，槛药色微舒。牟麦还堪望，蝗蝻想渐祛。良朋胥此会，忧抱与俱纾。斗酒适酤至，烹鸡漉韭菹。"}