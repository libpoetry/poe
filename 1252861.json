{"id":"1252861","title":"己丑二月三日大风雨雪二首","dynasty":"元末明初","author":"王冕","text":"狂风推云若山倒，积雪满路行人稀。大家得意频唤酒，老子畏寒愁解衣。梅花出竹似索笑，沙鸥见我能忘机。却思前载燕山北，骑马踏冰看打围。今年二月气候别，十日大雪寒于冬。民人正坐冻馁苦，燕雀如何意味浓？风俗可知南北早，山河空锁百千重。草堂欲作梅花梦，忽忆南阳有卧龙。"}