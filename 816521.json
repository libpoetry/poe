{"id":"816521","title":"南归初发都留别寓居草树五首 老槐","dynasty":"清","author":"曾习经","text":"十年槐树下，劳劳役尘梦。起视西南枝，亦有微风动。去年无一花，今年花特盛。已矣别离心，惭谢殷勤敬。手种垂杨树，春来堪揽结。临夜正东风，会有淡黄月。特将万璎珞，回施呻吟地。但来当春时，犹堪作饼饵。零落半床阴，结实酢如李。怜尔行人心，风味略相似。"}