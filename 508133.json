{"id":"508133","title":"题丘氏节孝传","dynasty":"明","author":"李贤（原德","text":"丘家姑嫂美且烈，遭危赴水情默默。舍母弃夫非获已，不死必为凶寇得。呜呼此情真可哀，悲风为尔从天来。苕溪之水清见底，玉骨沈处无纤埃。姑嫂捐生身既洁，母往投之将共绝。儿心苍惶急救母，负之出水声哽咽。母既苏兮儿在边，一门孝节良兼全。群凶相顾咸惊愕，弃而去之心茫然。世上非无颜色好，节义不全何足道。独羡丘家姑嫂心，坚如金石贵如宝。峨冠博衣为丈夫，往往贪生甘就污。若人读此三节传，面赤汗下空沾肤。圣人扶世立名教，但使斯民存节孝。丘氏芳名永不磨，后胤绵绵宜克肖。我忝搢绅儒者流，此心常为天下忧。忧见民风不复古，吁嗟丘氏谁能俦。"}