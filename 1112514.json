{"id":"1112514","title":"次韵宁徽言学士立春六绝","dynasty":"宋","author":"张扩","text":"仙家庭院立春朝，不记仙翁几种桃。共祝风光还上苑，钧天丝管换弓刀。剪綵沾酥顷刻间，开花不受雪摧残。谁人试手争春巧，定是仙娥下广寒。古县鞭牛吏谨时，老农分喜上庞眉。东皇一例扶衰朽，不独故园桃李枝。青丝行菜手纤纤，盏面鹅黄照舞衫。萧寺馆君归未得，杜鹃应合口如缄。丽句从君笔底翻，旁观但合把降幡。承明何日供春帖，字字堪回玉色温。野人破衲度穷冬，枕上馀寒散晓风。春事苦无关我处，茶烟药臼了龟蒙。"}