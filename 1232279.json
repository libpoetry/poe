{"id":"1232279","title":"上京纪行诗 其七 鳌峰","dynasty":"元","author":"胡助","text":"乾坤气磅礴，山石钟奇形。鳌峰才数尺，濯秀何亭亭！势欲负厚地，岌若霄汉淩。一峰更旁耸，玲珑穴虚明。青肤萦白障，微扣宣金声。中涵太湖润，瑰伟专上京。想当初凿时，山鬼泣以惊。置之玉堂前，几阅瀛洲登。年来对阁老，岷峨眼中青。雨渍生古色，月寒见霜棱。摩挲助文思，一挥九制成。谅勿忧豪夺，长兹托佳名。"}