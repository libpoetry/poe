{"id":"682821","title":"社约和同会邓太守","dynasty":"明","author":"区越","text":"日午潮来欲浸门，野桥西过拥高轩。东南可人自意味，真率雅会无寒暄。载籍漫劳三十乘，出关何用五千言。悬舆岁晚多佳兴，弄月嘲风但一尊。平原文学惜同门，誉望堂堂众所轩。乡里赋归惊老大，江山同色动寒暄。白莲社里多耆旧，近体诗中有格言。见说君家梅又发，小园何处更开尊。虞罗不置翟公门，解组尤多长者轩。蝶梦半酣醒晓漏，鹤衣犹湿曝朝暄。独誇长短三千句，未注汪洋十万言。老去再逢真率会，肯辞衰白共开尊。酒满清樽菊破霜，小春回首见秋光。并生兰畹餐英尽，移入松轩话柄长。韩潞衣冠倾洛社，皋夔黼黻绣虞裳。江山岁晚空蓑笠，谁画渔樵共一堂。槿榴十月不知霜，摇弄山光与水光。造物似留春色在，讴歌无那老怀长。琼浆曲士新开榼，云锦天孙为织裳。花下一觞还一咏，年年诸老共登堂。"}