{"id":"1113805","title":"木兰花/玉楼春","dynasty":"宋","author":"李石","text":"辘轳轭轭门前井。不道隔窗人睡醒。柔弦无力玉琴寒，残麝彻心金鸭冷。一莺啼破帘栊静。红日渐高槐转影。起来情绪寄游丝，飞绊翠翘风不定。一春闲却花时候。小阁幽窗长独守。晴云南浦梦还空，初月西楼眉也皱。马嘶何日门前柳。脉脉盈盈相见后。心头有事不难知，面上看谁真个瘦。"}