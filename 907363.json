{"id":"907363","title":"酌别张子元二首 其一","dynasty":"宋","author":"李昴英","text":"去冬初去国，逆旅等顺境。祸机众危之，沙蜮伺人影。拂衣肯同归，荒驿灯夜永。幸脱妖蟆口，黑月重磨镜。勤君再行役，我愧心耿耿。陛下皇明穹，贤聚纤邪屏。石渠盛此士，岂复松厅冷。胸中贮奇策，可以靖边警。平生羞辕驹，看取囊露颖。堂堂曲江翁，芳躅在梅岭。"}