{"id":"644270","title":"兰窗诗为戴原忠赋","dynasty":"明","author":"释宗泐","text":"兰生在深谷，独负幽贞姿。一蒙君子赏，遂与岩壑辞。移植南窗下，靡靡生华滋。绿叶承晓露，微香散清飔。美人结新爱，似遇深相知。取适会良友，怡情吐芳词。自登柏台选，经岁忽若遗。常恐霜霰侵，复畏蔓草欺。撷英欲为佩，青年阻良期。异乡不可见，天长有馀思。"}