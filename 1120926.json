{"id":"1120926","title":"次韵季共古意三首","dynasty":"宋","author":"周紫芝","text":"艳女涂修眉，贞女重妇德。纷纷桃李花，岂复无颜色。争妍固可怜，落知不足惜。我欲采江蓠，怅望秋水隔。人生结绸缪，捐情誓苍旻。恩爱那得长，故交不如新。蹭蹬迫岁晚，坎壈悲斯人。举世亦何有，知心繄夫君。客从远方来，独立江水湄。江水何悠悠，白发空离离。病足修长途，弱羽思归飞。歌君伤秋曲，泪湿游子衣。"}