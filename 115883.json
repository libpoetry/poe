{"id":"115883","title":"休日同宋遐叔诣法云遇李公择黄鲁直公择烹赐","dynasty":"宋代","author":"张耒","text":"休日不造请，出游贤友同。城南上人者，宴坐花雨中。金貌散香雾，宝铎韵天风。鸟语演宝相，饭香悟真空，尚书三二客，净社继雷宗。黄子发锦囊，句有造物功。握中一寸煤，海外千年松。谁降午睡魔，赐茗屠团龙。晁子卧城西，咫尺不可逢。岂无坐中客，终觉少此公。归帽见新月，扑衫暮尘红。困眠有余想，却听寺楼钟。"}