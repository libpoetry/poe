{"id":"699400","title":"和朱非二山间之作","dynasty":"明","author":"袁宏道","text":"入谷非无路，凿空尚有痕。势危攀棘杪，力尽憩松根。天上云烟市，仙家水石村。悠然见邃古，梦里亦羲轩。愁绝苍龙岭，苔青万古铜。㠉深凭绠汲，栈绝赖枝通。洞隔寒溪雪，僧归石璺风。半卷轻四岳，一笑傲三公。只觉川原变，宁知七曜同。按图穷大地，卓笏量虚空。霞过遗仙影，云归识海风。人间三不朽，尘里一微虫。极态穷工出，摩天插地孤。平开东震旦，坐想先供卢。曰石铛何在，青溪鹤也无。浩歌中夜月，万里湛冰壶。云懒飞难上，龙痴卧不醒。巴江寒荡日，郑火夜飞星。炉瀹千年液，松留太古青。绿霞封石锁，应是护仙经。"}