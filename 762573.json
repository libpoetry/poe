{"id":"762573","title":"灯夕，赋得十万军城十万灯，限军字","dynasty":"清","author":"孙元衡","text":"朱方元夕火山军，戈船铁骑屯红云。珠煤缀屋华艳棼，气燄融泄辉玄纁。炎官张伞掀五雯，祝融幢旒挥垢氛。蛰龙起御飞蝹蝹，怒鲸跃鲤来纷纭。吁嗟麟兮溷夔羵，炬牛燧象争功勋。豹章虎脊兰其䈥，天马汗血衔朱幩。离哉翩翻鸾鹤鷏，摇尾警翮何翂翂。赫羲伏明浑不分，明蠲行蛊飘絪缊。横玉叫空天帝闻，金鸣则钲革以薣。大团火伴千人群，方曲障面杨姨裙。蹋摇娘子伧不文，鸟盐昔昔哀转辒。紫?甲士头曳鼢，如经百战双足皲。太平逸乐民气醺，手击双壤讴吾君。利害相摩如所云，我肠欲吼饥火焚。愿兆丰登看火耘，邀人作歌媲皇坟。"}