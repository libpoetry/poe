{"id":"703664","title":"赴龙溪樊郝诸公探梅之约三首","dynasty":"明","author":"释函是","text":"海阔风高起远思，扁舟乘兴恰同期。杜陵看去愁偏乱，裴迪相逢春已迟。笑我衣单宁畏此，催人头白欲怜谁。一冬深雪香炉仄，肯似黄村薄暮时。昔岁匡梅愁独赏，今年风物好盘桓。地僻更逢豺虎远，僧閒兼有谢陶欢。香浮玉盌人烟暖，色罥冰壶日影寒。回首顿忘天地外，石梁金井欲漫漫。万山积雪驻寒烟，残月疏钟欲曙天。曾忆抱襟开户坐，却疑馀梦到林眠。疏斜且出黄花后，攀折徒怜青草先。相对尽期深谷里，莫教人羡上皇前。"}