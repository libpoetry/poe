{"id":"1129114","title":"偈颂一百零九首","dynasty":"宋","author":"释可湘","text":"祖翁阃域，扑地掀天。亲切一回打透，不妨垂手入廛。摩竭陀国，亲行此令。从上以来，孰敢违命。一释迦，二元和，三佛陀。阿呵呵，团栾且唱太平歌。触目未尝无，临机道什么。钱是足陌，物是定价。坐破七个蒲团，卷帘方见天下。千里追风非骏马。黄檗打临济，义出丰年。兴化赶克宾，虾为子屈。其功盖代，只要重论。一火铸成金弹子，棒头敲出玉麒麟。净裸裸，赤洒洒。婷娉柳底花间，依约风前月下。僧繇妙笔难描画。□□□□理机梭，遍向园林织绮罗。唯有黄鹂知此意，才方偷眼又春过。风不来，树不动。沩仰父子，互呈体用。三十乌藤话已行，万牛回首丘山重。未举念，周游华藏。未下足，超越毗卢。若道一法在门外，笑倒文殊。拨尘见佛，佛亦是尘。山僧脚布作炊巾，眼不见为净。薄福住常云，生涯只任真。灯笼悬露柱，北斗对南辰。法法皆依位，机机合见人。大家齐努力，扶起破沙盆。悉达出头来，卖弄丑举止。云门打不杀，德山呵不起。晓间园里听莺啼，昔日毗岚今宛尔。幽壑鼓寒涛，霜林木叶飘。普通年远事，历历在今朝。初三十一，中九下七。今朝总入书云笔，大书特书兼屡书，祖师两眼黑如漆。腊月五，无别语。握起须弥槌，打动虚空鼓。五日风，十日雨，圣人作而万物睹。一大藏教，了无关钥。奇峰峨峨，幽石落落。拨转机轮话已行，到底不留元字脚。每怜纸撚揾无油，将底光辉古荡湫。今日元宵时节至，也还水上挂灯毬。胸摩卐字，弄假像真。椁示双趺，弄真像假。柳垂金线舞春风，演说涅槃犹未罢。门外门内，一时分付。若是俊流，何必重举。老瞿昙，没碑记。占慈氏机先，埋通天界至。也须还我坐具地。佛祖眼睛，衲僧命脉。触境遇缘，单重交拆。桃花红，李花白。拶透大圆觉，平地沉山岳。翻笑刻舟人，无绳徒自缚。冬节前后，砂飞石走。忽忆沩山两凤毛，进前退后扬家丑。毕竟九岩作么生，面南看北斗。言中彼此带幽玄，尽向言中辨正偏。孤负一条官驿路，茫茫沉在月明前。中秋令节，升堂指月。眨得眼来，楚天空阔。十方同聚会，瞎驴趁大队。个个学无为，眉上更安眉。此是选佛场，屎窖立封疆，心空及第归。黄面老，初成道，誇诧一场相鼓倒。雪岭峨峨雪未消，星河湛湛星犹皎。诸人冷地眼开时，莫似贫儿拾得宝。一年十二月，过了无多日。乃事竟如何，茫然黑似漆。休休休，空悠悠，前许多时何处去，大寒然后索衣裘。岸柳骎骎绿，岩花渐渐红。摩胸一段义，舒卷在春风。分明点与诸人了，切忌朦胧在梦中。道道，非常道。踏不嗔，闹浩浩。莫管自家知不知，但看大熟秋成早。今日无端入荒草。祖翁活业，无减无增。纵不挨究，亦自分明。古田蓄水重重绿，野烧迎春渐渐青。如来禅与祖师心，不在灵山及少林。日转柳阴莲沼静，乱蝉呜咽众蛙嗂。几次淘澄，半生熬炼。直教气息全无，脱体精明自现。粗细短长，突出难辨。不是心，不是佛，不是物，分晓一团银绣线。咬定牙关，全提杀活。刳文殊胫，拔维摩舌。更有一机，不说不说。多处添，少处减。家常用度，文不加点。乾纸燃，漏灯盏，茫茫蹉过人何限。当头点出许谁看，三世如来同个眼。心不是佛，智不是道。唯此一事，如何寻讨。赤水得之非珍，昆岗拾来非宝。寒山子，曾了了。微风吹幽松，近听声愈好。黄面老汉，至死脱空。分明病背，特故摩胸。当日无人知此意，年年花鸟诉春风。南来北来，上载下载。赵州老儿，法久成弊。三峰建个门庭，除此别无体制。任是宿觉经过，也只一样看待。分什么南赡部洲，北郁单越，西瞿耶尼，东弗于逮。古佛以慈悲为室，山僧以怒骂为室。且要活捉生蛇，逼教角出。开天门，辟地户。震法雷，击法鼓。劄住智者颊舌，剖出达磨骨髓。长剑倚天，寒光焰焰。身不离座，座不离身。须弥灯王，又是何人。老来抬脚重千斤。二月春将半，夭桃盛放花。灵云归去后，香艳落谁家。只如道直至如今更不疑，遇饭吃饭，遇茶吃茶。春日迟迟，春花烂烂。般若灵光，显然无间。捏不聚兮拨不散。一径直，二周遮。不循旧制，别立生涯。藕丝窍里翻筋斗，麦浪堆中钓得虾。日月如梭，光阴似箭。目前一机，万化千变。甚处见得，西风一阵来，落叶两三片。凌霄队里，昔曾合火分赃。小朵峰前，善贾不停死货。横身那畔，鹘眼迷踪。归根深得旨，落叶舞西风。一脚跨西天，只履驻东土。缺齿老臊胡，自来行阔步。儿孙遍地觅踪由，长忆年年十月五。嗈嗈兮寒雁鸣云，凛凛兮霜风袭户。吴山青，越山青。揖让分宾主，低昂见弟兄。中间一句，风静潮平。满堂皆顾陆，捉笔画难成。灌顶云收，峨眉月昼。父翁一片肝肠，宛如生铁铸就。弟应兄呼，全机漏逗。苏州菱，邵伯藕。春山叠乱青，春水湛虚碧。豁开楼阁门，分身千百亿。一念差，云羃羃，善财无路寻知识。撞出娘胎海岳昏，指天指地若无人。年年倾尽西湖水，难洗瞿昙满面尘。不是心，亦非佛。玉兔东升，金乌西没。循环不暂停，究竟知何物。那个男儿腕力强，一槌击碎精灵窟。雪山高几何，矗矗在天表。咄哉竺土仙，六年登不到。登得到，绝之绕，背手摘南辰，下视众峰小。石说法，不谈禅。句句皆含妙，明明不在言。难将耳听，只贵心传。此外别求玄路入，洛阳桥上望长安。瞿昙出母胎，胆志大如斗。方学小儿行，便作狮子吼。水在湖，杓在手，乘时荡向无何有。也胜云门老古锥，药囊空掉丧车后。东去西去，南来北来。铜头铁额，马面驴腮。毫端上打?跳，灯影里舞三台。演福且搭个样子，耍得好亲见一回，睡眼朦胧擘不开。衲子奔相看，相看莫相负。饮水须贵脉，入门富弁主。问讯时，揖茶处，总为诸人开活路。若是谢三郎，扬眉便归去。东家点灯，西家暗坐。一样元宵，生涯各做。暗坐底默默提撕，点灯者明明照破。了了无言，蓦胸一拳。蜃江水急，不许泊船。大化枢机，中流砥柱。归吾掌握，当见设施。追忆仙游辇未还，特输忠赤举风幡。掣开玉殿黄金锁，最忌当头触圣颜。江上山，山上寺。门对斗城开，东西分两序，总不得动著。是法住法位，世间相常住。今朝五月五，及时道一句。无山可采药，有水堪竞渡。江心如许大龙舟，聚集梢郎同驾御。彼岸不著，此岸不居。只个中流，住无所住。机先夺得锦标归，石女木人争起舞。巾子峰头云开云合，龙翔江上潮落潮平。师承底事，的的分明。风前不必兄呼弟，见后毋劳弟应兄。春雪满空来，触处似花开。不知园里树，那个是真梅。摩胸告，展脚示。有来由，没巴鼻。佛灭二千年，比丘少惭愧。建法幢，立宗旨。既承师训，合听官差。且宗旨法幢作么生建立。行船同一命，方屯飞虎于江心。打鼓召三军，又布长蛇于雪岭。海宇顿清犹带甲，心王亲睹始休兵。无门之门须得门而入，无意之意须得意而通。一扇西兮一扇东。顽钝以此销镕，偏小以此弹击。直中曲，曲中直。老卢不会，达磨不识。一劄当头，无咽喘气，大钧播物，易地生春。佛祖都来听处分。语是谤，默是诳。语默向上一机，佛祖闻而胆丧。曾郎辊三个木毬，德山挥一条白棒。尽是弄精魂，呈影像。何似脚指筑著，挨门拶著。卷帘见著，堪作衲僧榜样。一声鹤唳千峰上。太白峰头月，寒泉水底灯。清光分上下，千里恰同明。一点不来翻夜雨，难谩迦叶老师兄。烟树斫开，晓月挂檐。嘶木马岭云耕罢，春风吹雨。吼泥牛声前，领会无差。共乐法，喜禅悦，打刀须是邠州铁。今朝三月十五，眨眼又见春暮。尺璧难酬寸阴，白日岂宜虚度。可怜杜宇一声声，啼得血流无用处。仰天湾下，喝石岭头。昔年落赚，覆水难收。当堂称父子，背面是冤仇。影也不愿再见，岂料界随相逐同到福州。莫莫莫，休休休。粗香强撮土，说破不为雠。十方国土中，惟有一乘法。如何是一乘法，梅雨过，芰荷香，薰风殿阁生微凉。平明始立秋，冷已到山头。谈风说露兮蜩蝉嘒急，咏砌吟墙兮蟋蟀声浮。不作佛法商量，不作时景话会。观世音菩萨将钱买胡饼，放下手却是生铁一块。九日正当期，登高报众知。黄花到处有，岂独在东篱。难逢美景，采出一枝。触目无人明此意，何妨自插满头归。洞山首座吃果子，开口落空亡。雪峤两堂吞栗蓬，分头张意气。衲僧家，手是秤，眼是秤，轻也知，重也知。半斤八两，毫发无亏。争奈未明三八九，难辨力叻希。金乌飞，玉兔驰。归来重会面，动是隔年期。鼻头垂下元如旧，三昧依前各不知。赵州转藏，动必全真。婆子开缄，语惊时听。从前汗马无人识，只要重论盖代功。傍家觅佛，著相参禅。何异钓鱼于山上，听水于炉边。三冬今去一，眨眼过残年。翻思少室庭前雪，惟有神光得正传。三声鼎盖普门开，苦海劳生唤不回。九十春光今又半，空飞花片点莓苔。清明前，寒食后，处处扫松，家家插柳。祖意甚分明，茫然不知有。三皇冢上绝人游，芳草连天髑髅吼。集云法令不徒施，趁起丹山白凤儿。昨夜已飞霄汉去，平明空撼碧梧枝。打牛即是，打车即是。一种无弦琴，弹落知音耳。委不委，曹娥读夜碑，且较三十里。心王宁，六国清。百川潮落，四海浪平。其如轇轕情尘，当遵古佛制，若也沉昏道眼，还待腊八冰。心王辽邈，孰睹其形。记得柏岩问洞山，观察使姓什么，不委他姓。名什么，不委他名。殆传尊贵语，举目隔神京。相留过夏，曲徇人情。往往都来欠一程。眼若不睡，诸梦自除。心若不异，万法一如。佛也无，魔也无，今朝五月五，何用钉桃符。直下便瞥，炎天降雪。当今蹉者一回，前面煞有酷热。那堪铁弹铸未成，腊八冰不结。且过六月七月八月，更听松风动寥泬。世事悠悠，美景难留。不可寝于长夜，须来共赏中秋。天宇净，桂花浮。一片月生海，几家人上楼。重阳节，何可说。篱菊新开剪剪金，霜柑微露团团月。元亮攒眉回去见境生情，闽王特地缄来弄巧成拙。处处登高看不彻。两肩担不起，压倒世间人。觌体常现前，知他是什么。纵使六阴塞户，无欠亦无馀。假饶一气转钧，同明复同暗。瞿昙广说，达磨直指。诘其端由，全没巴鼻。蓦见阳生第一爻，九九元来八十二。一阳生，飘瑞雪，唤转鳌山底时节。铁树开琼花，乌龟变白鳖，普贤眼里重添屑。空中一片云，起灭浑无定。或要下笔书，或要用钉钉。竹杖拈来画断休，免得年年为话柄。我此震旦人，到底少意气。放伊过界来，波涛起平地。直指单传，有甚巴鼻。神光因为这些，著了娘生只臂。是旃檀，是驴屎。等闲一嗅脑门开，二十八代西天记。前时向者里抽钉拔楔，而今却要添钉著楔。前时向者里解粘去缚，而今却要添绳加索。朱行军威掩万众，特露太阿。济上座气盖诸方，不顾性命。选佛若无如是眼，宗风争得到于今。大藏小藏，尽从者里流出。放去千灯万焰，收来一月当天。只如不收不放一句作么生判断，上元定是正月半。沩仰两爷儿，采茶机对机。只知呈体用，不觉露枪旗。正值风和日暖，何妨把手同归，子规啼破已多时。始见桃花李花，又见榴花藕花。金色头陀，已归鸡足，灵云老子，杳隔天涯。安得风流出当家。娑罗双树间，瞿昙展脚睡。一睡二千年，而今醒也未。醒了也，足观瞻。山花开似锦，涧水湛如蓝。象骨飞冰片，鳌山吃雪团。家风严冷甚，觑著骨毛寒。声价腾今耀古，馨香炙地薰天。年年不断一炉烟。见鞭影而行已非良马，听板声打坐岂是禅流。参须自参，悟须自悟。少林孤坐接神光，更无一句闲言语。光境易消磨，看看中夏过。长连床上客，本分事如何。本分事，没回互。石梯侍者曾有言，某甲实是上堂去。药山久不上堂，石中蕴玉。院主率先启请，眼里无珠。昧一己而且从，误三军尤可悯。大似??鸟守空池，鱼从脚下过，??总不知。嗟末法，恶时世。谕之向上关，略不点头。说及龙华会，何曾抽采。但见需撒花索苗米，恼得头白，逼得面黄。留香一钵饭，浑是皱眉粮。今岁上供银未解，来年新底又催纲。归堂快合休粮方。药山索盐，云岩奉马。父子一家，风流儒雅。我也有个木毬，亦要辊上辊下。沙弥在么，出手不来，还成滞货。"}