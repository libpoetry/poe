{"id":"699117","title":"武夷十咏 玉女峰","dynasty":"明","author":"徐熥","text":"五色苔花当绣襦，朝云暮雨锁模糊。清溪照出蛾眉影，错认湖中大小姑。壑里藏舟经几春，溪头何用叹迷津。世人自爱风波险，岂是神仙不渡人。顶门开处即玄关，白日青天去不还。多少幻形俱脱化，独留仙掌在人间。可怜人世似蜉蝣，谁识真还借假脩。不学换心求换骨，青山依旧葬骷髅。危峰苍翠插云中，炉里丹砂色尚红。此地大王曾羽化，至今犹自起雄风。碧嶂千寻骨一函，当年曾此脱尘凡。重来忽记前身果，笑指飞升旧日岩。红尘容易使人迷，流水无情日又西。大梦纷纷谁自觉，空劳仙洞报金鸡。一曲宾云酒一卮，共乘鸾鹤醉归迟。至今五色霞千片，犹似当年结彩时。空有辉煌玉简书，莫疑云气不重嘘。神龙本是飞腾物，肯向千年洞里居。一从仙乐散丹霄，千载长虹亘未消。待得丹成生羽翼，手攀日月过虹桥。"}