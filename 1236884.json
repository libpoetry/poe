{"id":"1236884","title":"柳梢青 和杨无咎梅词四首 未开","dynasty":"元","author":"柯九思","text":"懊恨春初，飘零月下，轻离轻隔。重酝梨云，乍舒柳眼，羞人曾识。已堪索笑寻檐，早准备、怜怜惜惜。莫是溪桥，才先开却，试驰金勒。姑射论量。渐消冰雪，重试新妆。欲吐芳心，还羞素脸，犹吝清香。此情到底难藏。悄默默、相思寸肠。月转更深，凌寒等待，更倚西廓。翠苔轻搭。南枝逗暖，乍收渐霎。乱插繁花，快张华宴，绕衣千匝。玉堂无限风流，但只欠、些儿雪压。任选一枝，折归相伴，绣屏花鸭。璚散残枝。点窗款款，度竹迟迟。欲诉芳情，曲中曾听，画里重披。春移别树相期。渐老去、何须苦悲。人日酣春，脸霞清晓，复记当时。"}