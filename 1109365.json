{"id":"1109365","title":"葛仙坛","dynasty":"宋","author":"刘泾","text":"天风吹馀晦，万木晴扶疏。寒云淡山色，水墨涨秋图。驾言寥廓中，一径渺盘纡。却首谢尘世，培塿而潢污。谢公好登山，折屐第三谷。麻姑乃不到，颇负登山足。寒杉鸣古珰，涧道泻淙玉。筇竹白接䍦，吾将追往躅。空山万幽木，弹以终日风。无弦自秋曲，奏满天地中。爱之以心灵，听之以耳聪。道人抱琴来，此意不可通。"}