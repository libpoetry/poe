{"id":"693414","title":"咏史四首 张良","dynasty":"明","author":"苏葵","text":"报得韩仇树汉功，也曾安受列侯封。若教信越长无恙，未必山中有赤松。不将秦事作前徵，此日谁知大厦倾。回首森森梁砀树，绝无风雨凤巢清。早承知遇迹兼奇，更觉威权暗已移。休道还山便忘国，濒行犹诵摘瓜词。收得还山御赐诗，一生风致后人知。如何杜镐陪恩宴，只诵移文不属辞。"}