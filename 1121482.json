{"id":"1121482","title":"归自临川途中感物遇事得八绝句寄秀美","dynasty":"宋","author":"欧阳澈","text":"信马沿堤懒著鞭，不堪回首望临川。满怀离恨如春梦，愁听林梢断续蝉。欲破閒愁殢举觞，醉中行色转凄凉。眼封无物堪消遣，望尽江城断尽肠。廉纤小雨破炎蒸，马上襟怀顿觉清。暂解征鞍访村叟，一瓯春露醒馀酲。一声啼鸟过残阳，髣髴流莺促晓妆。记得年时倦梳裹，殢人和笑道天凉。寸碧遥岑隐半规，冰轮次第碾琉璃。因追胜集琼楼杪，笑倩纤纤捧酒卮。挑尽寒灯夜欲分，襟怀岑寂向谁论。香残读彻閒攲枕，髣髴音容入梦魂。啾唧蛩吟旅况凄，那堪孤枕酒醒时。梦魂栩栩知何处，依约幽轩话别离。窗含月影梦初回，一枕凄凉眼懒开。幽恨閒愁本无种，根苗不识是谁栽。"}