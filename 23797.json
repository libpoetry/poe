{"id":"23797","title":"和孙朴韦蟾孔雀咏","dynasty":"唐代","author":"李商隐","text":"此去三梁远，今来万里携。西施因网得，秦客被花迷。可在青鹦鹉，非关碧野鸡。约眉怜翠羽，刮目想金篦。瘴气笼飞远，蛮花向坐低。轻于赵皇后，贵极楚悬黎。都护矜罗幕，佳人炫绣袿。屏风临烛扣，捍拨倚香脐。旧思牵云叶，新愁待雪泥。爱堪通梦寐，画得不端倪。地锦排苍雁，帘钉镂白犀。曙霞星斗外，凉月露盘西。妒好休夸舞，经寒且少啼。红楼三十级，稳稳上丹梯。"}