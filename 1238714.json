{"id":"1238714","title":"李夫人","dynasty":"元末明初","author":"杨维桢","text":"绝代一佳人，美色如洛妃。春月为作眉上彀，秋水为作眼中波。歌琼蕤，舞玉枝，君王有情不自持。玉枝一夜摧，琼蕤一朝落，君王之心何以乐。若有人兮有若无，来迟迟兮去促促。夫容叶上清露结，晴光倒射金虹灭。山为雨，海为雨，何得分明梦中语。落蛾影灭百子池，灵风一阵彩云飞。"}