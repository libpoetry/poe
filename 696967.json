{"id":"696967","title":"八咏 禁省","dynasty":"明","author":"祝允明","text":"彤华耀芝盖，初旭浮绛缬。紫殿切五云，螭表双嵽嵲。千门洞阴阴，天光互明灭。英英凤翼拥，肃肃羽旗列。仙《韶》忽然奏，鸟兽咸应节。皂囊上玉陛，丹书出金阙。西北羽书急，半夜渡湟水。上将受钺出，壮士把弓起。天王跪推毂，四海尽雪耻。杀气入匈奴，万里地色紫。雕戈插犀甲，铁勒封马齿。平生百战身，常拟一日死。溪流浸茅字，短檐挂犁锄。柔桑交午阴，幽禽时相呼。稚子跨犊眠，梦归候朝餔。稼翁释其劳，暂往携陶壶。老妻督少妇，择茧停辟纑。轻雨日日零，群苗尽怀苏。幸非城市住，不舍烟波宅。白鸟丽金沙，苍莓绕黄石。凉阴木涧青，平远水天碧。梁寒鱼尽落，稻晚蟹犹瘠。脩纶倚笭箵，败笠盖袯襫。沽酒自易醉，枫根忽终夕。泥洹金为地，祗园宝作坊。莲猊两足尊，天龙亿万王。灯存千岁燄，垆腾百种香。精舍坐苾刍，屈曲蜂联房。又如拘陀叶，处处荫青凉。暂栖蕴已空，弘慈不可量。青霞抱琳馆，萝阴络深径。龟游烟沼煖，鹤立天坛净。微香拂幽洞，欲觅风不定。云房并县帘，昼日锁虚静。琪殿临高台，时闻落瑶磬。循除步周匝，遍扣无人应。三游本豪武，七贵元骄惰。腰间血匕耀，头上金丸过。艳妓掌列盘，娈童口承唾。高楼沸歌钟，王侯日盈座。杀人不须仇，睚眦家立破。郭氏族尽灭，铜山死犹饿。十五事君王，三十色未接。醝筱空近羊，蔫蘤不集蝶。昔惭鸱夷汎，今免呼韩挟。夭夭东邻子，看星诵桃叶。涂黄断横云，流红渍团靥。金微几千里，一夜去来叠。"}