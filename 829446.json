{"id":"829446","title":"四月十五日田伏侯同年约崇效寺看牡丹予晨往主客皆未集次日晤李猛庵丈言是日到最后席散客已尽矣独坐成咏因忆昔与半塘老人来游恰亦四月十五日感怀三首予因和之","dynasty":"清末近现代初","author":"陈曾寿","text":"侵晨看花去，落红犹未扫。晨光在松颠，奚童怪我早。几丛昨夜开，迟过风天好。初香未分蜂，正色持窈窕。睡足出严妆，午韵不如晓。坐久三四移，露逼衣裳少。有酒斟酌之，不待杯盘绕。兴尽遂言归，清景付啼鸟。不惜便归去，轻与来岁期。昔年当花时，踊跃犹悔迟。花开到花落，憔悴伤春词。如今异哀乐，开谢了不疑。未见怯烂漫，既见去若遗。随缘徇物我，过眼酬芳姿。人笑看花勤，痼慵中心脾。此寺曾几来，岁岁改情思。思之遗泪落，亦不知何悲。迟到义州翁，静院空游人。夕阳正嫣花，藤杖久逡巡。芳菲看欲歇，独念平生亲。头白今再来，廿载随飙尘。黯黯风雨思，夺此一笑春。戢影忘世间，暂出触光新。作诗寄馀慨，悽恻同沾巾。"}