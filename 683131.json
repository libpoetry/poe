{"id":"683131","title":"追次文公先生岁莫燕集韵","dynasty":"明","author":"方孝孺","text":"灵台湛无为，一念寂不起。外物纷相交，飞扬千万里。哲人善操养，渊澄复山峙。所期天爵脩，讵以贫贱耻。岂无华轩客，膏粱饫顽鄙。道义竟无闻，放浪徒自喜。滔滔从俗化，悄悄为谁美。知言世所难，感叹何时巳。贤豪居庙堂，四海为兴起。时乎有不遇，淳风化闾里。用为江河流，处作乔岳峙。所逢异通塞，内省无欣耻。纷纷夸毗辈，患失诚足鄙。屈身营所欲，易愠复易喜。人生贵闻道，外物岂真美。千载箪瓢生，令闻传不巳。"}