{"id":"713810","title":"观云公所绘听松图为叶平仲作","dynasty":"明末清初","author":"屈大均","text":"黄山之松天下无，云公写入洞庭图。松声捲起瀑泉水，散作天风落五湖。洞庭东西二峰好，玉柱金庭栖绮皓。当年缥缈莫釐间，我亦行携石公姥。叶子幽居偃盖阴，身如菟丝缠松林。兴公斋前已楚楚，华阳楼外还森森。拂地参差多麈尾，无生日说如流水。声飞天外不因风，千里萧骚犹在耳。云公最善绘寒声，声自空生亦有情。嘲嘈忽似苏门啸，谐会琴音满太清。"}