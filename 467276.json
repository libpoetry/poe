{"id":"467276","title":"题李其林所绘四季山水画四首 春","dynasty":"当代","author":"陈振家","text":"万绿含烟映竹斋，撩人春色带香回。仓庚啼处杏腮动，蛱蝶飞时柳眼开。须向远乡寻翠壑，会从东主乞黄醅。故人若许懵腾醉，自有清新好句来。熏风绵雨四山青，激瀑争喧野水平。桑椹初甜蝉语响，樱桃已熟藕花明。鲜鲈先自渔郎得，新笋同为远客烹。人醉庐边浓荫下，卧听松子落阶声。桂香桐叶逐风飞，万里关河千嶂巍。沙白渚清秋岸阔，林疏枫醉远村微。稻登新圃思乡国，雁度长空念旧扉。瘦马乱山游子倦，东篱菊好正须归。云暗天低日色沉，丛林如束立森森。光摇银海溪声寂，雪压霜桥马迹深。闭户唯钟温腹酒，冻柯不见宿枝禽。世间更有奇骚客，欲觅梅花作苦吟。"}