{"id":"299202","title":"高阳台·细雨催花","dynasty":"清代","author":"袁毓卿","text":"细雨催花，嫩寒锁梦，醒来还带馀酲。倦试单衣，那堪又近清明。云屏寂寞秋千冷，早啼残、窗外流莺。怕梁间，燕子归来，蹴损红英。愔愔天气昏昏过，正枌榆社散，烽火心惊。赋到江南，谁怜萧瑟兰成。柳绵不管华生换，尚依然、扑向帘旌。更消魂，画遍阑干，添倍凄清。"}