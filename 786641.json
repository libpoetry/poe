{"id":"786641","title":"姚村驿乘马车南过泗水向孔林，宿曲阜城","dynasty":"清","author":"洪繻","text":"圣道日榛芜，孔路亦已荒。沙尘飞蔽天，日色为昏黄。我行八千里，来到泗水旁。秋冬水潦降，波澜何汪洋！想见横流世，难凘孔泽长！宣公泗渊滥，吴师泗上翔。此诚鲁壕堑，岂独圣津梁！一车驱两马，浮杠百步强。桥南见石路，桥下横野航。跋涉崎岖中，突见万古坊。汉柏参天地，鲁陵匹帝王。回首鲁公台，已至鲁城隍。信宿陋巷街，瞻见阙里墙。"}