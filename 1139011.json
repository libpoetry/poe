{"id":"1139011","title":"茅山道中","dynasty":"宋末元初","author":"陆文圭","text":"蜿蜒西北来，土阜馀百里。怪石耸巉岩，势距三峰止。大峰东南倾，中峰伏龙起。绵绵亘不断，小峰平而峙。名虽汉代立，山自开辟始。我来春雨馀，峰色有如喜。绿鬟光可鉴，栉沐初出水。缥缈三仙人，婆娑一老子。情知隔凡圣，颇亦达生死。埋金何必问，采药聊复尔。洞乳滴丹泉，手掬?吾齿。"}