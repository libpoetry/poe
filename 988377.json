{"id":"988377","title":"桐庐员外出勋德之门以儒素为业泊来仪于京阙久飞誉于缙绅今则膺凤诏于朝端奏牛刀于江表会承旨尚书赋琼章于丹地饯兰棹于清流愚虽不才敢继其作","dynasty":"宋","author":"扈蒙","text":"王谢高门江鲍才，东游何用更裴回。弦歌好就吴乡拜，簪组初从魏阙来。清酒一尊携潋滟，旧诗千首贮琼瑰。健帆轻棹须行乐，莫效当时庾信哀。"}