{"id":"150859","title":"咏蚕·{左亻右蠡}{左亻右蠡}屡神化","dynasty":"宋代","author":"姜特立","text":"{左亻右蠡}{左亻右蠡}屡神化，宛宛始成室。生从五泰初，事至三起毕。利物先遭烹，谋身自无术。衣被遍四方，丘山计端疋。岂知骄奢主，结绮踪游逸。剪彩满园林，光辉艳风日。理宜得败亡，此道天所疾。礼经重亲蚕，一缕知自出。大禹恶衣服，仁俭由圣质。我本生田家，蚕织尝究悉。初不耻缊袍，一暖志愿讫。"}