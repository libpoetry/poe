{"id":"800077","title":"抵里门述怀","dynasty":"清","author":"韩菼","text":"葵藿倾太阳，杂县避钟鼓。心迹若未并，宜适各有所。嗟余谬朝恩，惭如腹背羽。忧思日以痒，衰疾䜪而窳。陈力敢赖宠，自免幸报可。江湖皆日月，梦寐临君父。颛颛持小心，宁间出与处。归来蓬藋荒，故基馀环堵。点检旧巾箱，静便深稽古。舍傍有数畦，颇能学老圃。名山无卜筑，兴至撷芳杜。未暇谋儿孙，何处谒公府？弱植恐化茅，高鸟不啄腐。市朝我无营，焉敢累乡土？"}