{"id":"903249","title":"近诗殊少閒行绿阴下喜成杂言以自勉继此当日课云","dynasty":"宋","author":"张镃","text":"去冬诗绝稀，作意待好春。春至病始苏，强赋情少真。梅花到海棠，不过数十首。其间岂无兴，有笔慵开口。每逢风日美，心醉人不知。林间行若狂，藉草或移时。芳花倏扫踪，转作满园叶。油然翠欲流，剪若阴初叠。老夫爱深处，穿树开生路。香不是风香，吹来复吹去。扶筇仰面看，青子枝间团。引客任摘尝，庸讵疑整冠。閒来坐根石，远望浑无隙。大似天女机，重重绿萝织。黄蜂恐我嗔，拟住退逡巡。向夏吟更懒，却防蜂笑人。从今当健走，古囊勤抖擞。莫作苍蝇鸣，常如狮子吼。"}