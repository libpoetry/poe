{"id":"61915","title":"次王和夫避世八都","dynasty":"明代","author":"舒頔","text":"生平性放旷，处世常澹然。但恐学未至，读书究其玄。时经丧乱际，向慕心益坚。仰睇高飞鸿，翱翔入云烟。云何杂燕雀，下与鸡鹜连。避谤去城市，寻幽适林泉。忱流夜雨歇，坐石春风颠。徒抱心耿耿，复忧腹便便。王君我畏友，时寄五色鲜。神鬼泣老笔，风云走长篇。文章古所贵，道义今谁传。将谓礼乐盛，遽罹干戈年。六经既扫地，一物安得全。藉甚右军裔，荣让诸郎先。依山更带水，问舍仍求田。花下鹿濯濯，云门鹤翩翩。情怀渺何许，风月浑无边。尊酒何时会，醉赓云锦笺。"}