{"id":"1109512","title":"送傅守归","dynasty":"宋","author":"刘宰","text":"烦暑敛清晓，西风生远林。客怀感素秋，归梦越千岑。祖帐城南门，蔼蔼萃华簪。举觞忽有赠，去矣无遐心。堂堂司马公，独乐五亩园。岁月坐成晚，花木亦已繁。世事尚可为，石交有遗言。归来默无语，拊石弄潺湲。令行肃权豪，仁施先困穷。适此饥馑馀，喟彼杼轴空。劳来穷人谋，祈禳与天通。那得三百州，落落皆此公。世念分五兵，当使道战胜。昔别稽山阴，风采臞而整。重逢惊少壮，神光烁衰病。一气中夜存，还丹嗤葛令。永日来清风，黄堂少公事。凭栏一长望，千载几兴废。论功赤壁多，语士北府锐。归舟眇家具，吊古足新制。金山故佳丽，杰观环孤峰。对峙焦公庐，林杪出疏钟。南归谢尘鞅，北眺足从容。应持济川手，一酹击楫翁。辩士变初说，勇士衰再鼓。向来东海滨，有士节独苦。岁晚儿女恋，颇亦类张禹。堂堂裴晋公，绿野能容与。仕至二千石，富贵有足乐。官为谏大夫，亦足究所学。兰阶擢珠树，金闺联棣萼。何妨赤松游，不负黄石约。濯缨沧浪水，为爱沧浪清。明明中兴主，斋居方厉精。疏傅不自惜，决去鸿毛轻。滥觞尔何知，咄哉檀长卿。北渚有狂士，病卧忘四时。绿暗知春晚，叶落识秋期。西风日已高，凝露方自滋。独有岁寒心，不负流水知。"}