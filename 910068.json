{"id":"910068","title":"送李德载公辅之宣城王子敏遹之宁陵秦少章之仁和","dynasty":"宋","author":"李廌","text":"先生位管辖，四海在陶钧。顾我门墙士，于焉益情亲。眷言给鼎味，旨酒侑芳珍。粲粲春服成，暮春及佳辰。载咏先生道，兴怀感昔人。三子果艺达，从政宜牧民。维舟万里流，喜色照通津。廌也不速肖，农圃老此身。同门各鶱翥，索居独离群。诸公廊庙器，行当策高勋。念此今日欢，无忘病且贫。结驷傥肯顾，促车清颍滨。"}