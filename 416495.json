{"id":"416495","title":"高阳台  吊大鹤词人郑叔问，用集中待月溪堂均","dynasty":"近现代","author":"胡先骕","text":"吹笛梅边，维舟柳外，歌声飞越云峦。鹤怨虫凄，秋风暗换苍颜。携家投老江湖去，感时心、剩付凭阑。恁无端，清响销沈，月冷渔竿。小城烟景应如旧，对樵风溪馆，花竹幽閒。画里沧波，而今倍觉荒寒。吟魂夜度枫林黑，听鲍家、鬼唱千山。最凄然、啼煞残鹃，难唤春还。"}