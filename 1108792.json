{"id":"1108792","title":"题江贯道山水十绝","dynasty":"宋","author":"刘克庄","text":"世间平远景，万幅在洪家。晚至番君国，方知不是夸。一棹微茫里，孤亭紫翠间。恍疑涉彭蠡，又似访庐山。江险不容极，禹功胡可忘。向来小龙子，衮冕食千羊。夹立朝群玉，浓妆列万笄。中州不敢顿，抛在瘴云西。茆山千万叠，不得见天全。帆出扶胥口，无山只有天。雪冒禹碑石，云埋泌草堂。早知抱遗恨，悔不挟乾粮。半夜黄天荡，楼船雪浪中。当年草檄客，今日负樵翁。太武求溲处，支祁著锁边。淮风晨裂面，淮浪夜惊船。展卷嗟丘也，东西南北人。昔还行脚债，今作卧游身。一匹好东绢，天寒家未温。尽教儿拆绣，闲管妇无裈。"}