{"id":"435748","title":"学东坡移居八首 其六","dynasty":"金末元初","author":"元好问","text":"此州多寓士，论年悉肩随。风波同一舟，奚必骨肉为。倪家莲花白，每酿必见贻。季昌妙琴事，足以相娱嬉。郭侯家多书，篇帙得遍窥。赵子笃于学，间以问所疑。王生旧邻舍，穷达心不移。千里访存殁，十口分寒饥。独有仲通甫，天马不可羁。直以论诗文，稍稍窥藩篱。永怀王与李，朔漠行当归。书来闻吉语，报我脱絷维。惭非一狐腋，不直五羖皮。我作野史亭，日与诸君期。相从一笑乐，来事无庸知。"}