{"id":"1236433","title":"次韵吴学录过访二首","dynasty":"元","author":"陈镒","text":"故人过我宿，青灯夜何其。殷勤接软语，尊俎聊设施。山寒耿孤月，溪净生微飔。索居负幽意，局蹐谅何为。况于干戈际，沉郁多幽思。子独心神舒，六学一贯之。相从岁年晚，慨彼时事非。我衰如倦翮，幽栖忘远翔。平生性耿介，固于圆凿方。白云自怡悦，欲寄难持将。子尚苦读书，一览应五行。苍山可杖策，午溪可舟航。曷不时相从，摅怀寄词章。别后情如何，烟水愁莽苍。"}