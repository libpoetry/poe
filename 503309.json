{"id":"503309","title":"海上赠别驾马英","dynasty":"明","author":"王恭","text":"杜陵才人新丰客，剑佩相逢旧乡国。纵酒狂歌梧桐秋，远游梦著邯郸陌。黄金高台无复过，青云失路古来多。诸侯贵门君不到，五陵豪气今如何。只今家贫谁比数，黄叶秋风满窗户。半室闲栖岭上云，一瓢独饮山中树。薄俗纷纷那可言，暂时贫贱不须论。君看旧日扬雄宅，寂寞苍苔空闭门。"}