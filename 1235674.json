{"id":"1235674","title":"学题武郎中桃溪归隐图二首","dynasty":"元","author":"许衡","text":"桃溪风景写横披，浑似秦人避乱时。万树春红罗锦绮，一湾晴碧捲琉璃。饮中更听琴声雅，静里初无俗事羁。他日君侯归此隐，肯容閒客日追随。门外鞦韆摆翠烟，篱边鸡犬亦閒閒。更教烂熳花千树，对著萦纡水一湾。好景已凭摩诘画，他年重约长卿还。寻思此世人心别，又爱功名又爱山。"}