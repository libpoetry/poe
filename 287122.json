{"id":"287122","title":"邹县谒亚圣庙二十韵","dynasty":"现代","author":"夏孙桐","text":"庙貌瞻邹邑，岩岩万古钦。贞珉镌盛迹，古桧郁浓阴。典礼隆昭代，馨香配孔林。门徒参庑位，疆吏肃明歆。允矣真王佐，俨然大业临。治承三代远，道慑百家侵。杨墨言虽距，齐梁用未任。七篇昭守待，诸子息诐淫。特识龙门传，奇功姒水心。斯文延末造，被泽到于今。却慨江河下，堪悲陷溺深。利源骛夷夏，祅教混人禽。海外连盟会，寰中耗币金。群雄兵易构，古学说将瘖。渐觉纵横尚，殊难口舌禁。仪秦羞妾妇，章丑乞砭针。不识逢时变，如何挽陆沈。侏儒怀世局，狂语托行吟。谒像疑披简，陈词又歛襟。登车回首处，峄岭自崎崟。"}