{"id":"554887","title":"魏孔渊太守送岑嘉州集书韵复之","dynasty":"明","author":"彭韶","text":"岑嘉州，真名流，生平浩气横清秋。词源澒洞倾枚邹，春江晓涨蛟龙浮。从班解秩不复收，从军直到海西头。湖沙三载踏骅骝，长江万里空悠悠。间关西赴五马侯，郎官御史青幕游。蜀嘉山水增清幽，夜夜文光焕斗牛。嘉州嘉州知不忧，遗文流落人重修。当时炙手势莫俦，至今宁有姓名留。"}