{"id":"1042925","title":"和李公择题相国寺坏壁山水歌","dynasty":"宋","author":"刘攽","text":"苍山本自千万丈，怪尔断落盈尺中。枯松挂崖正矫矫，白云出谷方溶溶。忆昨高秋十日雨，百川涌溢腾蛟龙。丹青坏劫不可驻，金碧拂地俱成空。人间流落万馀一，掇拾补缀几无从。当时画手合众妙，得此诚是第一工。松阴行人何草草，秃帻小盖马色骢。长涂未竟不得息，啸歌正尔来悲风。巨灵擘华疏黄河，夸娥移山开汉东。海波芥子互出没，大雄游戏神与通。我今与君未尝觉，指视壁画将无同。新诗飘飘脱俗格，得閒会复来从容。"}