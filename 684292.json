{"id":"684292","title":"咏史","dynasty":"明","author":"王立道","text":"昔闻陆大夫，声誉倾西都。诗书牖明主，将相钦良图。解橐庭下散，击鲜里中娱。本期乐当年，宁复忧妻孥。名位不可常，多财还自愚。惜哉绛灌徒，功成何区区。馆陶主人翁，洛阳卖珠子。散金买声名，宠爱倾戚里。翩翩东方生，滑稽何其鄙。一朝辟戟言，万乘逡巡起。雄略代所希，举俗憎逆耳。坐令狐鼠骄，白日游都市。"}