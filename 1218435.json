{"id":"1218435","title":"题太真春睡图","dynasty":"元","author":"岑安卿","text":"东风吹香荡晴昼，长安宫苑花如绣。海棠一夜拆轻红，淑气薰蒸困醇酎。太真徙倚沈香亭，宿酲未解春冥冥。眉峰敛翠翳秋水，侍儿夹拥花娉婷。玉床腻滑芙蓉展，水沈烟袅金屏暖。丹腮融润珊瑚温，宝钗斜鬌乌云绾。上皇玉笛那敢吹，地衣红皱靴轻移。传令别殿罢歌舞，流莺不语游丝垂。渔阳鼙鼓边尘动，台阁无言卿士懵。妇人一睡四海昏，主闇臣谀总如梦。翠华西狩九庙隳，祸胎未剪三军疑。马嵬之梦生死诀，一时悔祸人心归。骊山举燧供欢笑，犬戎蹴踏周原草。丹青谁写春睡图，后世不须箴太宝。"}