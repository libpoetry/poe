{"id":"1063840","title":"长沙邸舍中承敏觉二上人作记年刻舟之诮以诗赠","dynasty":"宋","author":"释德洪","text":"道人天姿心匠妙，漆瞳含秋看飞鸟。气和不减华林风，韵高胜却霜岩晓。心胸冰壶不隔尘，争传落笔如有神。不画凌烟大羽箭，来写山林梦幻身。清秀摩云洞冰雪，更将已素称三绝。不作能痴顾虎头，定为露顶王摩诘。传神写照谁与功，吾闻成在阿堵中。拟将万匹鹅溪绢，为写沤中胜义空。"}