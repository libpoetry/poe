{"id":"1045774","title":"送翰林范侍郎","dynasty":"宋","author":"吕陶","text":"进退为大节，君子贵其全。献替实大事，良臣所宜先。二者苟一失，胡得称至贤。况乃势利诱，中性殊易迁。趋时或勇锐，顾义少悫坚。昆山有良玉，烈燄不敢燔。太华有苍松，严霜岂能干。公以学行起，华涂三十年。器业饱夔卨，文章富云渊。徐行自廊庙，群望惟陶甄。适会薰风琴，为民更五弦。洁情思恤物，有道当危言。一旦谢簪绂，易若忘蹄筌。冥鸿飏云霄，老鹤得芝田。天真适旷荡，世网脱拘牵。安居返故里，盛事光尘寰。父老相叹诧，谓公乃神仙。士林素矜式，仰公如绮园。试阅前代史，昔人难比肩。尝闻乔与固，精诚动皇乾。愿仗至忠力，区区塞奔川。不幸遭戮辱，何由老林泉。徒使国士泪，至今为之潸。又闻广与受，知止皆求还。都门祖帐盛，乡里千金捐。青以大论议，寂寞空简编。犹有绘画手，屡将丹青传。四士所出处，得之皆一偏。惟公逢圣明，雍容卷舒间。任职思补报，乞身享安閒。素履瑩如玉，贵名重于山。知公享寿考，岁月方遐延。壮容换老骨，绿发藏华颠。谅公保福祚，子孙庆绵绵。高门纳驷马，旧物还青毡。令德终报验，化工可推研。小智泥畛域，通怀究渊源。方尔泥物我，其谁计寒暄。超遥诚自得，局缩亦徒然。再拜远门下，长吟歌此篇。"}