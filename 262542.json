{"id":"262542","title":"醉时歌·请君不用嗟身贱","dynasty":"清代","author":"于东昶","text":"请君不用嗟身贱，东市朝衣君不见。请君不用悲家贫，奴辈利财杀季伦。请君不用忧年老，颜子贾生俱早夭。我生兀傲天地间，二豪侍侧蜾螟然。清风入我室，明月对我影，外此惟有酒徒诗客可与相周旋。今夕何夕秋花鲜，蟹胥鸡蹠罗长筵。上客季长及元叹，贤主竹林籍与咸。胡刘二叶俱壮士，鲍子沈生方少年。诸君且勿喧，听我歌一言，有酒不醉非豪贤。吁嗟乎男儿生世剧可怜，生受五欲相熬煎。既不能挥鲁阳之戈驻白日，又不能跨王乔之鹤升青天。人生百年百无一，身后之名纵辉赫，何与冢中之枯骨。万事不如杯在手，急宜醵钱日沽酒，此外区区复何有。"}