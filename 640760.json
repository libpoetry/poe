{"id":"640760","title":"题庐山图为浔阳张子善赋","dynasty":"明","author":"童冀","text":"我昔放舟下江水，拭眼庐山如画里。披图一别又十年，却望云山隔千里。云山于人殊有情，开帆秀色遥相迎。当时山灵不解事，不邀我向山中行。别来见山每相忆，咫尺黄尘不相识。三生宿缘知未尽，又向君家看山色。留侯子孙雪满颠，结茆正近庐山前。山中采药今几年，翩翩两袖生云烟。我家金华好烟嶂，赤松牧羊在其上。知君有意相从游，蚤晚支筇一相访。"}