{"id":"799885","title":"童奴石义托身于阮怀宁府中，颇用事，家五弟衷赤往，谓微官可得，既至，弟识乱徵，时游倡楼，示荒嬉不可用，乃放归，乍归而留都不复守矣，喜其能识时，自污以免，因赠以诗","dynasty":"清","author":"沈钦圻","text":"都督满街走，职方贱如狗。此时乾坤入醉乡，君臣嬉戏同披猖。剪伐连枝折故剑，一网尽欲罹鸾凰。仆隶招邀吾弟去，人头畜鸣日相遇。寸心陡触大厦倾，厝火积薪难久驻。自荒于色耽倡楼，是乡足乐真温柔。香浓魄醉不知返，一笑似欲三年留。怀宁谓是妄男子，收拾行装子休矣。归来三月陪京亡，子婴奔窜绁于枳。沙虫猿鹤总消沈，大地旋看换途轨。吾弟依然把耒耕，闲中常话小朝廷。从今永断冠缨梦，抱犊眠云无限情。"}