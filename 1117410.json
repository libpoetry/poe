{"id":"1117410","title":"为客吟","dynasty":"宋","author":"邵雍","text":"忽忆南秦为客日，洛阳东望隔秦川。云山去此二千里，岁月于今十九年。柳色得非新婀娜，江声应是旧潺湲。衰躯设使能重往，畴昔情怀奈杳然。忽忆东朐为客日，壮心初见水云乡。岛夷居处邻荒服，潮水来时杂海商。卧看苍溟围大块，坐观红日出扶桑。虚生虚死人何限，男子之称不易当。忽忆东吴为客日，当年意气乐从游。登山未始等闲辍，饮酒何尝容易休。万柄荷香经楚甸，一帆风软过扬州。追思何异邯郸梦，瞬息光阴三十秋。忽忆太原为客日，经秋纵酒未成归。远山近水都成恨，高阁斜阳尽是悲。年少不禁花到眼，情多唯只泪沾衣。如今老向洛城里，更没这般愁到眉。"}