{"id":"518519","title":"弋阳赠郑梦龄","dynasty":"明","author":"张吉","text":"二仪森万有，错杂难比同。穷通与得丧，孰匪真宰功。达人会其理，委志顺鸿濛。我昨坐狂悖，苦词腾上穹。幸宽鈇鍎威，甘逐夷僰风。察卒事驱追，严程敢从容。朝命知谓何，祸恐不测中。亲朋断踪迹，音贶亦罕通。我公独无畏，勖我全始终。别筵炳明烛，高谈动帘栊。众口陈利害，哆然竞西东。公曰是有命，心安貌怡融。忽忽十三载，蛮花看屡红。公当方面寄，勋业何崇崇。疾驱无后先，独复乖崖翁。宠光耀川蜀，金空亘长虹。北风振霜叶，槭槭堕我篷。一系拜公毕，抚心载忡忡。念昔执别初，那卜今再逢。离合固前定，多计讵为工。"}