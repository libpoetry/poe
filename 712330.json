{"id":"712330","title":"梁叠石广文奉节母冯夫人还自琼南喜作","dynasty":"明末清初","author":"陈恭尹","text":"长林欲静风不息，谁家母子俱头白。闻君奉母海外还，使我悠然生喜色。君家有母世所无，生年二十鸾镜孤。呱呱黄口始匍匐，高堂尚有翁与姑。况经丧乱兼寇贼，绸缪牖户多艰虞。孝养能成义能教，俾君卓立恢弘图。海潮之东朱厓北，虎皮高坐为师儒。板舆迎母就官舍，薄禄聊作反哺乌。母为喜慰开一笑，苍天不负吾区区。解簪脱珥置学产，琼人勒石婺山隅。春秋献祝皆俎豆，自兹庙食终不渝。五十年来冰雪操，三千里外舟车途。鲸波鹏浪往复返，鬼神呵护良非诬。瑶池青鸟会献果，丹山小凤还将雏。有司褒异表节行，闾里传述为楷模。呜呼，君家有母世所无，人间宁得此丈夫。"}