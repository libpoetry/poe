{"id":"920342","title":"石苍舒醉墨堂","dynasty":"宋","author":"苏轼","text":"人生识字忧患始，姓名粗记可以休。何用草书誇神速，开卷惝恍令人愁。我尝好之每自笑，君有此病何能瘳。自言其中有至乐，适意无异逍遥游。近者作堂名醉墨，如饮美酒消百忧。乃知柳子语不妄，病嗜土炭如珍羞。君于此艺亦云至，堆墙败笔如山丘。兴来一挥百纸尽，骏马倏忽踏九州。我书意造本无法，点画信手烦推求。胡为议论独见假，只字片纸皆藏收。不减钟、张君自足，下方罗、赵我亦优。不须临池更苦学，完取绢素充衾裯。"}