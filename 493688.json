{"id":"493688","title":"谒朱张二先生祠院","dynasty":"明","author":"庞嵩","text":"山深路且长，吾兹扣贤扃。二贤不可作，三匝绕前庭。此地方而广，人杰地滋灵。方从直内出，广乃阖中生。惟神无方体，荡荡应难名。二贤夙昔讲，渺渺云何徵。神交已夙昔，千里还合并。岂在言语间，意气相薰蒸。时来二三子，深造同此行。心期旷百代，真感讵骸形。"}