{"id":"747399","title":"随园","dynasty":"清","author":"张穆","text":"木芙蓉发红艳艳，双湖澄湛秋波酽。老竹缘坡閟深邃，疏柳当轩展晴滟。危桥劣能通仄步，峨峨铺秀山平槛。一掬修岚泻入掌，酒杯浮动妆蛾敛。冻雨钱唐蔓草枯，园名苦被诗名占。乾嘉老辈风流歇，裙屐荒凉褒题滥。童痴喜述袁丝句，博涉颇嫌风力欠。名教狂澜倒未回，亭台兀抱颓唐憾。一龛镫火冷江濆，丛桂秋深黄月暗。招引游踪日日来，凫鹥狎熟忘昏垫。人间花月量难尽，到处云山足镌椠。出门东顾眼界彍，栖霞秋色横天堑。"}