{"id":"580212","title":"弘治辛亥四月廿五日余访同年宪佥邹君济时于新喻之石上因留信宿酌酒话旧遂相与联句得三十六盖以写一时会合之情而未暇论其工拙也","dynasty":"明","author":"江源","text":"故人顾我过衡门，握手平生此夕论。细雨霏微春馆酌，遏云缭绕夜歌喧。盘堆笋蕨无甘脆，业继箕裘有子孙。三径未荒松菊在，廿年犹喜故交存。萍踪不定有离合，世事无凭只覆翻。良会直须歌伐木，菲才何以赋高轩。柴桑深处甘恬退，光范门前叹走奔。步近龙桥消俗虑，坐临鹿涧洗嚣烦。海鸥已共忘机事，台阁何劳入梦魂。壮志有时忧魏阙，碧霄无路扣天阍。谁将山水归图画，君有封章在谏垣。三黜展禽惟直道，四知杨子岂私恩。鬓髯斑白时看镜，杖屦从容日涉园。富贵到头真泡影，行藏随处任乾坤。狂澜笔底谁将挽，云梦胸中我欲吞。对局敲棋嫌夜短，呼童剪烛惜花繁。留连献酢情何限，狼藉杯盘酒未浑。明日又从岐路别，几时重拟共论文。"}