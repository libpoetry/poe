{"id":"496049","title":"沁园春 其十六 别李龙洲侍御用原赠韵","dynasty":"明","author":"夏言","text":"天上归来，重寻旧隐，桂树芳洲。喜骢马东巡，梅花岁晚，画船西下，柳色江头。把赠春词，留连夜酌，尚忆前时侍衮旒。又谁料，华堂绿酒，共醉南州。如君海内名流。况气压、西江第一楼。看执法芒寒，乌台清夜，文昌辉映，蟾窟高秋。白发闲身，故人青眼，长笑何妨守一丘。山林里，有渔樵可话，风月堪诹。"}