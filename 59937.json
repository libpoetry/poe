{"id":"59937","title":"绿竹引赐都督孙忠","dynasty":"明代","author":"朱瞻基","text":"蓟门八月霜华浓，何时种竹能成丛。凤城之阳禁苑东，琅玕万树凌青空。光摇太液波心月，高出三山顶上松。祥飚拂拂来天上，鸣金戛玉声玲珑。蓬莱宫中日如年，高柯密叶霏云烟。春阳挺秀百花表，秋月增辉仙桂边。九夏繁阴覆灵囿，祥麟瑞鹤相周旋。六花凝寒群卉老，清标转觉生光妍。轩皇昔日初制律，截筒来自昆仑谷。江心磻石桃竹枝，斩根剥皮夸紫玉。何如蓬莱宫中竹，雨露偏多生意足。盘根固节千万年，远胜猗猗淇水澳。上林花木熙青春，灵芝瑞草争芳芬。爱此苍苍太古色，竹边几度停游轮。世云凤凰食竹实，又云凤凰栖竹枝。凤笙九奏太平曲，凤兮凤兮今来仪，予将拭目而观之。宣德四年二月二十二日御武英殿书"}