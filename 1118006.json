{"id":"1118006","title":"暮秋遣兴二首","dynasty":"宋","author":"陆游","text":"改尽朱颜白尽头，杜门亦复弊貂裘。断鸿影外玉关月，病骥嘶中青海秋。孤坐向空书咄咄，闲吟随处送悠悠。如虹壮气终难豁，安得云涛万里舟。平生南地惯羁游，放浪常同不系舟。鼍作夜风经沌口，鹳鸣秋雨宿杭头。方倾意气轻秦侠，俄困悲伤类楚囚。买屋数间聊作戏，岂知真用作菟裘。"}