{"id":"419309","title":"换巢鸾凤 倚梅溪四声","dynasty":"近现代","author":"唐圭璋","text":"花落春归。又鹃啼柳港，絮绕萍溪。雨繁清梦短，午寂篆烟微。离心争与塞云飞。曼吟掩门，柔肠九回。欢游减，算尽换、少年情味。还记。灯影里。湖净藕深，歌罢凉生袂。岸曲闲鸥，露桥菱女，犹念当时人否。惆怅芳辰客天涯，乱魂空度银筝底。晶帘垂，夜沉沉、别恨怎理。"}