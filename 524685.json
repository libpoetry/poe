{"id":"524685","title":"题龙岩额有赋","dynasty":"明","author":"顾璘","text":"苍崖积铁古，中空若天开。轩豁容万夫，窈曲千丈回。不知寒泉水，潺湲自何来。向非神龙力，山鬼空虺隤。石田莽重叠，上有仙人台。淋漓湿元气，玉黍长蓓蕾。青春始来游，桃花映樽罍。主人邀痛饮，酣歌日西颓。独扫菁茅帚，书破岩上苔。巨灵拍掌笑，大劫俱扬灰。吾意在山水，短长安计哉。"}