{"id":"1109074","title":"处士妻十首 黔娄","dynasty":"宋","author":"刘克庄","text":"死无衾覆首，贫乃士之常。妇谥为康子，何须问太常。王遣金驷聘，先生已许王。徙家变名姓，非独接舆狂。何必如郎伯，区区禄万钟。辟纑并织屦，足了一生中。王将托一国，自驾请先生。门外车迹众，莱妻投畚行。嫁与张京兆，新眉扫黛浓。不如伯鸾妇，长伴藁砧舂。爱子死于汲，常情鲜不悲。贤哉孝廉妇，哭恐阿姑知。遗金不知主，视若盗泉然。相与弃之野，妇贤夫亦贤。当日献皇后，逃生屋壁间。何如伴庞老，同入鹿门山。自从冀缺后，馌妇有谁欤。翟氏差清苦，肯同夫荷锄。夫出随羔雁，妻忧往不还。别诗真善谑，帝笑放归山。"}