{"id":"1236471","title":"杂兴","dynasty":"元","author":"周权","text":"泉花湿阶云，篆烟寒瓦鼎。柴门閒树阴，坐玩清昼永。闭门屏来辙，枕书睡初熟。觉来淡无悰，看遍阶南竹。流水数家村，青山白云坞。春晚落红深，夜寒溪上雨。凉蟾净如洗，酒醒夜初寂。山檐宿雨多，空阶响馀滴。枯藤堕晚花，竹外溪光满。山僧出几时，石上云犹暖。酸风侵短褐，野路迂涧南。薄暮欲飞雪，梅香点归骖。晨光烂乌几，博山穗烟碧。山童汲泉花，来作砚蟾滴。倦迹无造请，卜居翠微深。幽意素所惬，泉声隔空林。寒童引羸骖，路入苍巘去。深处有人家，鸡鸣白云树。暮霰袭吟袍，夜火然枯竹。盎然坐春和，炉香芋初熟。看松坐危石，瀹茗爨枯箨。振衣下山去，白云满幽壑。西阳转林腰，水木愈清丽。归云不肯栖，浩荡弄山翠。野芳韵幽襟，暄景逗春意。僧居白云深，清磬出林际。"}