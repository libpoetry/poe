{"id":"1247963","title":"题江山小影屏风","dynasty":"元末明初","author":"蓝智","text":"幕府青春好，中郎画笔精。水疑沧海阔，山似武夷清。玉气通玄圃，霞标散赤城。桃源深处入，松籁静中生。浦绿思捐佩，江清拟濯缨。鸥边分野艇，鹤下辨柴荆。树色依屏浅，薇香点墨轻。忽看茆屋趣，好听采樵声。拄笏迎朝爽，钩帘对晚晴。径无豺虎迹，庭有凤凰鸣。回首蓝田隔，何时草阁成。江湖犹在眼，丘壑正含情。"}