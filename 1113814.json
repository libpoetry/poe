{"id":"1113814","title":"人日立春呈元成进道二兄二首","dynasty":"宋","author":"李光","text":"人日春风动琯灰，新年佳节并相催。金花巧向钗头见，和气潜随斗柄回。青入池塘频梦草，暖生官阁易寻梅。相从便好携炉铫，乳面新来胜撇醅。新诗如律起寒灰，多谢邹郎着意催。清比金茎天上落，句生春草梦中回。才高可但空吟雪，心铁犹能强赋梅。山月欲圆人又好，羡君同泼瓮头醅。"}