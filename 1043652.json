{"id":"1043652","title":"过太康县此路入亳州云是先帝昔东幸时驰道也马上口占行二十里成三十韵","dynasty":"宋","author":"刘攽","text":"维昔东巡狩，天王景宅朝。金椎隐驰道，象载下招摇。吕应青云近，关迎紫气遥。旄头前诏羿，陪乘后征侨。奉引三司肃，中坚万马调。旂常乱辰象，剑佩杂琼瑶。多士和相让，诸侯贵不骄。海神来积雪，仙驭会祥飙。象帝初观妙，犹龙此见谯。强名大朴著，将隐德音昭。上善泉仍洁，知常桧后凋。虚心明左契，闻道首参寥。绛节宾閒馆，璇宫盛绮寮。洞天留白日，书法秘青霄。瑄玉严禋祀，歌童采夜谣。众神如向座，佳气郁通宵。陇麦闻重秀，房芝搴紫苗。醴泉甘愈疾，舞凤乐仪韶。举翼王乔?，排云子晋箫。颂釐知简简，奏赋欲飘飘。丽泽惊雷雨，鸿恩霈蓼萧。百年皆就见，比屋幸宽徭。牧马犹如隗，封人预祝尧。欢声喧望幸，旧里不崇朝。万域车书混，重明祲沴消。鼎成因脱屣，桑变忽观潮。云雾常疑祀，衣冠祇葬桥。藏书思柱史，问远谬祈招。跃马遵遗辙，谈王就采樵。生迟千一旦，无所效刍荛。"}