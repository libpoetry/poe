{"id":"277359","title":"百字令·春暮郊行","dynasty":"现代","author":"汪精卫","text":"茫茫原野，正春深夏浅，芳菲满目。蓄得新亭千斛泪，不向风前枨触。渲碧波恬，浮青峰软，烟雨皆清淑。渔樵如画，天真只在茅屋。堪叹古往今来，无穷人事，幻此沧桑局。得似大江流日夜，波浪重重相逐。劫后残灰，战馀弃骨，一例青青覆。鹃啼血尽，花开还照空谷。"}