{"id":"784212","title":"红驼尼将军行","dynasty":"清","author":"李锴","text":"皇不助乱，德正厥归。爰命圣人，起东海垂。长箭大马，惊雷飞霓。比诸属国，一之扶义而西。谓我是宁远冑牛。赎我祖如五羊皮，赐名曰：宜汗纳。实用志喜侍从左右，尝得参预密谋。杏山峨峨，有雨祁祁。尝此剋日，两兵交绥。属有军事，有所指撝。我祖白马，被红驼尼。敌矢指击，戒骋勿羁。桓桓我祖，按辔示暇。军中不驰，来往数四。得其要领，帝曰即马。上闻徐之，日未移晷。神策克敌，辙乱旗靡。军中自是传红衣，将军辟易其大麾。"}