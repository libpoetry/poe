{"id":"1111138","title":"次韵常之秋日郊居十首","dynasty":"宋","author":"许及之","text":"秋日郊居好，风光属散人。雍容观物化，潇洒任天真。菊好芙投老，杨疏柳效颦。飞翻看两蝶，喜得自由身。田里逢年岁，江山净物华。栖粮供野雀，输赋答官蛙。觳觫眠穰圃，龙钟卧酒家。不须听击壤，平世此何加。年光本尅期，秋闰似移时。断雁馀新绠，残蝉泥旧枝。黄华随露展，乌帽受风攲。预有登高兴，秋风入梦思。穷巷家何隘，秋郊景自舒。草涂飞蚱蜢，蓼岸点舂锄。虾菜通潮信，鱼蒲傍海居。饭廉称柳市，别业计非疏。寄种侪孙稻，株株欲竞齐。年丰催酿蚁，夜半想闻鸡。野老同杯酌，忘形绝町畦。虽无花泛水，终恐世人迷。涉世味何疏，师心道与俱。古风诗入律，远景句成图。一语中标的，千篇徒嗫嚅。秋光照轩豁，我辈未囚拘。学阃难优入，诗堂仅许升。百年从皓首，一盏爱秋灯。次第挂冠老，晨昏有发僧。未能逃兀兀，祇欲任腾腾。龙翔江上水，万折只朝宗。依倚惟危槛，扶持有短筇。秋山成自献，落日为谁容。临眺馀嘉菊，重阳酒自供。诗分缘稼穑，别墅故人多。又过中秋闰，无如明月何。违离增寂寞，衰病废吟哦。十首撩人甚，重翻古井波。觅句无新语，怀人有故情。归音苏酒渴，诗法酿秋清。近种芙蓉发，低铺锦绣成。虽赊新瓮熟，腊酝待同倾。"}