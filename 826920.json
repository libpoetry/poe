{"id":"826920","title":"一枝春·藏园以文美斋百花笺徵书。走十七八时侍先学士天津，与其主人焦君相识，此笺初出即供涂抹，晚而南还，箧中尚有一二百番，乡县被兵，一时俱尽，睹物兴怀，咏叹深之","dynasty":"清末近现代初","author":"金兆蕃","text":"剪绿裁红，是何人、写出群芳新谱。余香剩有，画里露枝风絮。分题寄远，尚珍重、雁绡鱼素。应自笑。虚白云蓝，未比角花怡府。桥鹃向人深语。漫涂鸦试拟，南楼诗句。归装太晚，俊侣但随陶楮。沧尘骤起，化丁鹤、王凫仙去。君许借、涛井余澜，旧游记取。"}