{"id":"1253376","title":"破屋","dynasty":"元末明初","author":"蓝智","text":"坏屋颓垣藤蔓垂，书签药裹乱蛛丝。茅茨又费三年筑，风雨应烦一木支。野老许分林屋住，故人谁寄草堂赀。玄经自笑扬雄苦，门掩寒云有所思。破屋三间不自聊，西风篱落草萧萧。图书满座嗟撩乱，车马何人问寂寥。四壁秋声连蟋蟀，一枝寒雨共鹪鹩。欲知环堵家家乐，愿见兵戈处处销。"}