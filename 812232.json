{"id":"812232","title":"冬夜南园同人观演拙制桃花缘传奇","dynasty":"清","author":"朱景英","text":"艳异争传本事诗，返生香里逗情痴。春风有底干卿事，记取桃花见面时。谱就重翻意自惺，消磨白日唱还停。临川老子颓唐甚，却搯檀痕教小伶。圆爱潟盘珠的皪，弱怜踠地柳缠绵。坐中不少周郎顾，愧煞词场属老颠。到地无霜月有痕，夜阑曲罢转销魂。青衫讵为琵琶湿，说著天涯泪已繁。"}