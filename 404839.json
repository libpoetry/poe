{"id":"404839","title":"木兰花慢·九日书怀","dynasty":"近现代末当代初","author":"袁荣法","text":"五更风雨骤，荡残暑，换深秋。正乱叶扶天，狂云催暝，今日登楼。神州。是谁铸错，怕陆沉、无地可埋忧。犹有满城歌舞，离鸿隔断荒洲。凝眸。何处足淹留。吾意复焉求。伴磊落灯檠，觚棱酒盏，寂寞吴钩。清愁。闭门自理，笑此身、原未许封侯。多少英雄头白，等闲空费恩雠。"}