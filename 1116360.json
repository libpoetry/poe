{"id":"1116360","title":"张几仲被召还朝其幕府赵承之送行至漳水用杜子美诗为韵作诗十篇既还孙志康亦取其韵追送过方官并门因几仲之来遂得诸公相遇今幕府例罢不能无离索之意故亦用此韵见意","dynasty":"宋","author":"苏过","text":"元戎度量大，六二坤直方。好士常仄席，疾恶如探汤。威名在夷虏，功烈纪太常。臧孙自有后，何必谏如棠。承明用儒将，那知有程李。坐制犬羊群，泥封一丸耳。平生晋公子，从者皆国士。谁为彀中游，狐赵何难拟。闻公卜菟裘，欲访有鱼稻。綵衣归林下，池塘共春草。贤者享三乐，世俗未易道。但恐东山心，上意还不报。我生良多难，已安悬磬室。端来强敛板，诡词学造膝。枯荄那复春，羸兵敢借一。振履独商歌，知音赖师乙。君从河朔来，言寻子桑饭。蹉?自忘形，请交不敢惮。念君青云士，我是江湖散。共为逍遥游，未用相推挽。与君期岁寒，穷坚老当壮。相从茅茨下，不羡凌烟上。仲由志亦陋，伤哉生无养。岂知众所忧，箪瓢有佳况。三士从公归，浩然志已谐。嗟余哭穷途，命也与时乖。落日惨关树，凄风生庭槐。杖藜空徙倚，抱此难吐怀。士贵得所托，结根悲兔丝。长松在万仞，岂为寒暑移。道义倘可弃，投归吾不辞。区区寡所合，知我殆非私。我营潩水居，晏子近市隘。闻公欲卜邻，会筑于门大。暂为苍生留，行作归途戒。从此敢言交，纻衣仍缟带。并门逢恶岁，寂寞如在陈。况我官独冷，对客寒无茵。谋生求二顷，荜门安贱贫。明时非自弃，愿作畎亩臣。"}