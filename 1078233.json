{"id":"1078233","title":"道延平适风雨雷电大作土人谓之剑归有感","dynasty":"宋","author":"李纲","text":"干将未发埋酆城，光气上腾干列星。张雷博识各有得，神物终合归延平。没人下视不可取，天矫已作虬龙形。至今千载有肸蚃，往往出入驱雷霆。我来弭棹双溪上，正昼云雾忽晦暝。金蛇掣电起潭底，霹雳荐作声轰轰。土人谓是剑归候，连日风雨资芽萌。嗟嗟尔剑诚有灵，胡不奋飞辅助讨不庭。群凶塞路盗贼横，夷狄外侮方骄狞。佩之其人得所托，蠹国害民奸腰佞领逦迤皆削平。何为终日但长啸，时出光怪惊动无知氓。"}