{"id":"114049","title":"予欲金玉汝赠黄从善","dynasty":"宋代","author":"黄庭坚","text":"汪山复重兮朋友失，长处幽篁兮隔离天日。鸟声无人兮我友来即，久矣不闻德人之言兮，为余发药。嘉若人兮甚好修，兰薰而时发兮，水删德而用柔。有璞连城，方谟匠兮，忍其与斗筲议之。螫吾手而不砭兮，举百体而弃之。为民父母兮，灼子之肤，何能忍。顾白日临辰兮，臣何爱不与俱来。古之人偿责言兮，虽九死其犹未悔。虹气贯斗牛兮，岂用俗人之町畦。予爱兰而莫与予佩兮，曰斯其不情。帝关九牡兮，照下土孔明。予将观东海兮，蛙说予以坎井。盍尝视吾宝兮，兹有重於岑鼎。予欲金玉汝兮，汝既金玉。揭日月以适四方兮，殆而按剑以为戮。雁以不鸣烹，木以材而斲。天下皆羿兮，矢来无乡，惟应以无名之朴。"}