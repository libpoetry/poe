{"id":"685349","title":"次韵板屋二适 负暄","dynasty":"明","author":"王鏊","text":"茅檐有冬日，可爱乃易落。为公独迟迟，怜渠能灼灼。退朝坐蒲团，嗒然效南郭。时维春冬交，正值阴阳搏。屋头上阳乌，篱边鸣冻雀。方知黄绵袄，绝胜青绫幕。暖入支体舒，懒任傍人谑。及晨卯酒酣，正昼蜂衙作。玄冥顿无威，阳春真有脚。一室不愿馀，四大殊能著。自谙此中趣，经书亦可阁。持欲献吾君，未许专此乐。吾闻老农言，一冬见三白。来年定有年，无烦问诸易。寒日翳翳明，暮雪漼漼积。时闻洒窗棂，兼恐摧屋脊。平铺瓦沟满，低压墙檐侧。纤纤谁所裁，逐逐若相逼。庭空印鹤趾，裘弊欺狐腋。况当板屋看，稍若朱帘隔。柳弱不胜扶，藤重那能掷。旋扫入茶垆，复取映书册。缄诗忽何来，冻手呵自拆。惟嫌独醒醒，羊羔谁与适。"}