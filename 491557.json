{"id":"491557","title":"题李遵道石林秋思图为刘元善赋","dynasty":"明","author":"刘崧","text":"李侯昔牧黄岩州，骑马日向黄岩游。黄岩山下多水竹，五月海气凌清秋。李侯为政百不忧，濯缨日寻南涧流。兴来往往挥翰墨，点染毫末成沧洲。此图精妙不易得，非子好怀谁见收。卷舒不穷寻丈间，岂止百里盘绸缪。青山欲尽乱石出，赤岸正隔重沙幽。星芒堕地觉书立，玉气穿林疑夜浮。枫楠偃蹇皮半蚀，丛灌苯尊枝相樛。长松或拥翡翠幰，曲蔓亦罥珊瑚钩。深岩欲雨雷电入，古路无人魑魅愁。峰回坂折见修竹，万箨摇动寒萧飕。仙娥鼓瑟环佩合，壮士临轩戈戟遒。云巢隐隐出猿狖，雨叶渺渺啼钩辀。天台雁荡日落外，湘水苍梧天尽头。风烟满眼入惨淡，霜露在野行夷犹。乃知托兴属幽远，苦心拂郁奋独抽。当家父子风格好，似此更以神情优。只今海内重寸纸，光价岂止琳与璆。平生爱画少真迹，见此令我消烦忧。秘书内府那得致，愿子慎藏思蓟丘。乾坤浩荡文物远，呜呼李侯今罕俦。"}