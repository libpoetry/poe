{"id":"610062","title":"宝剑篇谢袁观察聚霞公","dynasty":"明","author":"韩上桂","text":"平生有隐意，未对时人说。閒居什袭藏，愁来翻自悦。心似残星明，气向浮云决。一日始觏公，冰霜当面结。爽气袭人怀，萧萧拂毛发。我言久困颓，欲去寻烟月。江山我主人，耕锄我故业。但采商山芝，不问汉廷节。公言勿遽然，且观隐见辙。渭水旧鹰扬，张良推汉杰。世事尚可为，岂必耽岩穴。予有一剑良，云是风胡挈。往常佩之从，东南营楚粤。播地幸已平，苗溪同震烨。今日把似君，迅扫风云裂。虔刀昔授祥，彼此相轹轶。君当善自珍，可以企前哲。我闻敬受之，意欣转畏慑。佛氏绍觉宗，传衣即传法。吾儒重契盟，缟带中情竭。似此神物投，何以继洪烈。千金尚可酬，壮志难消歇。郁怀且为开，懦情倏已撤。况奉干莫奇，昆玉坚可切。遂转固陋心，期以供磨涅。丈夫际艰难，剩此一腔血。向来未报恩，感激中肠热。潜见信有时，精光讵可灭。华阴赤土宜，拂拭敢自辍。愿言佩之随，出入防折缺。异时风雨吟，双龙忍轻别。"}