{"id":"1227674","title":"送孔学文之湘乡州判","dynasty":"元","author":"傅若金","text":"郡邑频骚动，朝廷失抚绥。君由先圣出，政学古人为。北极回旋里，东门祖饯时。家从天上挈，官自日边移。雪树违燕市，风帆掠楚祠。大江开浩荡，灵岳见参差。候吏迎皆喜，州人到恐迟。苔虚蒋琬宅，竹净褚公池。閒暇应携酒，登临得赋诗。此邦称富庶，今代益蕃滋。地气湘潭会，天文翼轸垂。山川曾屡涉，风土向来知。粳稻金缠穗，松杉翠压枝。鱼肥春雨窟，牛满夕阳陂。禹贡连三澨，虞巡接九疑。至仁终远被，淳俗未全漓。豹隐多文采，鸿飞足羽仪。五兵閒警逻，千耦乐耘耔。听讼宁求异，观风政在兹。治成听举最，万里慰怀思。"}