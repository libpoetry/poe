{"id":"1113593","title":"失题九首","dynasty":"宋","author":"李之仪","text":"结束轻装趁晓风，崎岖行李偶难同。他年谁谓双成老，今日翻为无是公。秪恐穰侯迟见事，固应原宪本非穷。洛阳烟霭因缘在，鸡黍相期定不空。上番新梢与旧齐，啄残红腐半成泥。画船似觉去已晚，丽句犹堪手自题。气候相催虽迅速，笑歌赢得暂招携。红舒绿卷分前后，全胜当年白集西。君方陵愈我惭郊，大瓠为舟浪自要。老矣独期云駃便，归与长负桂丛招。峥嵘红橘迎风密，点滴安榴掠望烧。多谢□萌滋味永，便思飞步到杨寥。佳禽百啭不惊风，午日濛濛睡眼中。几片犹飞残腊白，数枝初见出墙红。低回节物怜迁客，漂泊生涯难老翁。多谢春光相击拂，一樽倾倒许谁同。窥豹曾容见一斑，孤高凛凛固难攀。早应拔宅朝元去，犹有遗踪在世间。舒啸款谈虽可想，赏风吟月未终閒。诸郎莫为功名老，须信移文下北山。映月临灯万萼披，喜随宾客宴芳菲。诸姨队合骊山晓，猎骑夜从云梦归。须把玉觞酬胜丽，徒劳彩笔强依稀。回头便见飘红雨，莫惜频歌金缕衣。映月西湖漾鸭头，堕红飘碧正飞浮。逢师来自日边路，如我遂归江上州。嵩岭异花开未遍，洛川新燕语方柔。经行须作半年计，归去当知难再求。薄云疏雨洒雕笼，槎拂银潢月上弓。红泪半残歌后烛，翠涛低涌梦回风。淬馀剑锷虽为利，解尽犀棱未见通。杳杳芝田定何许，断魂无计脱惊鸿。华榱曾记孔鸾栖，断梦还来拂旧题。妙悟从谁识无射，赏心空自感雌霓。干云宝气层霄外，埋玉孤坟落照西。千载相逢定何许，嘐嘐风雨独鸣鸡。"}