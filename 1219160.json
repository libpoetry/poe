{"id":"1219160","title":"赠江右哲上人","dynasty":"元","author":"郑元祐","text":"江右山水窟，所产多才贤。溢为空门秀，一一皆清妍。向时欣太中，说法龙河壖。遂令吴下雪，便参老晖禅。昼飞楚畹墨，夜发升州船。文庙日有赐，来自冥冥天。地蒸金银气，海涌云霞鲜。歆艳谷崖动，参究槌拂捐。东归住双峨，户屦来后先。光风流转处，名满越与燕。哲也继欣出，研坳侵雪肩。芳丛依苔石，瘦竹穿涧泉。神闲妙盘礴，思入孤桐弦。朝阳鸣孤凤，秋空唳饥鸢。想从闻思脩，六根互相宣。听者悉说喜，赠章动盈篇。恨非昌黎伯，乃欲观其颠。要须三摩地，契悟非言传。"}