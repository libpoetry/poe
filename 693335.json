{"id":"693335","title":"漫书二首","dynasty":"明","author":"苏葵","text":"七尺堂堂此丈夫，希颜无力愧颜徒。俳儿巧拙闲提弄，博局输赢浪叱呼。春尽满城莺语滑，秋高何处鹤声孤。明朝自铸烧丹鼎，不借人间旧范模。花弄东风鸟弄晴，若为消得道人情。梦中爱蝶蘧蘧幻，画里看山矗矗明。世事饥乌怜腐鼠，生涯春水漾浮萍。漆园傲吏能齐物，华岳宁同鸟羽轻。"}