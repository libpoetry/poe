{"id":"1120209","title":"送蔡伯畛往潮州四首","dynasty":"宋","author":"陈藻","text":"迎侍虽然胜左迁，恋乡毕竟怕离筵。读书不合能讥佛，罚向潮州住几年。听说漳南象窟间，如今行路不愁难。黄茅青草无人处，多有轩亭好卸鞍。似我生男父合贫，腰斤岭上解求薪。君今有子为官去，何惮携家踏路尘。向来一梦兆孤青，还记伶俜过驿亭。今日此行非昨日，他时归骑相掀腾。"}