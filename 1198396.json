{"id":"1198396","title":"为顾彦先赠妇往返诗四首 其四","dynasty":"魏晋","author":"陆云","text":"浮海难为水，游林难为观。容色贵及时，朝华忌日晏。皎皎彼姝子，灼灼怀春粲。西城善稚舞，总章饶清弹。鸣簧发丹唇，朱弦绕素腕。轻裾犹电挥，双袂如霞散。华容溢藻幄，哀响入云汉。知音世所希，非君谁能赞。弃置北辰星，问此玄龙焕。时暮复何言，华落理必贱。"}