{"id":"687428","title":"和夏桂溪祈雪之作二首","dynasty":"明","author":"孙承恩","text":"祷雪宵辞禁苑西，贞符亲睹御标题。古祠深院留明月，宝炬银灯拂绛霓。北角芒垂寒斗近，中庭乌噪朔风凄。仰瞻一德孚颙若，欲和阳春意独迷。祈灵恭向禁城西，天语亲承御笔题。古鼎浮烟团小盖，宝幡摇影飐脩霓。神君时至泠然语，云物冬深飒以凄。三白即看歌瑞应，尧衢汉阙望中迷。"}