{"id":"409915","title":"乌江词","dynasty":"近现代","author":"骆成骧","text":"女娲补天不补月，千古团圞事多缺。神禹疏河不疏山，五岳隐轸胸怀间。项王连胜百馀战，震荡乾坤朝夕变。亚父军中病脉深，美人垓下歌声怨。黯黯前途难问津，临江欲渡更逡巡。沉吟面目惭诸老，慷慨头颅赠故人。鸿鹄冲天须六翮，孔翠焉能传鹏翼。夫差不肯生甬东，刘濞何曾死淮北。今古茫茫几许愁，思君涕泪不能收。惟馀青天一片月，泻入长江万里流。"}