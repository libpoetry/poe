{"id":"197618","title":"立斋韵·平生手种梅","dynasty":"宋代","author":"王柏","text":"平生手种梅，不作和羹念。其所起予者，岁寒心一片。孤芳以气传，万物自形禅。暗香疎影句，知心亦已浅。虽以乾{上艹下橑}余，亦可清庙荐。今年花最蚤，思之心胆战。花蚤岂不佳，当开时尚远。阴阳贵顺序，难与俗人办。我岂事远观，急欲识春面。此意与谁论，珠玑谩堆案。"}