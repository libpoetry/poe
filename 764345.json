{"id":"764345","title":"贺新凉 其三 送顾庵南归","dynasty":"清","author":"王士禄","text":"雁阵秋风卷。逗先生、五湖归兴，浩然难遣。萧寺寒钟催襆被，黄菊蘸霜薄泫。别思裹、层层如茧。昨夜离堂縆锦瑟，赋酒悲、语讶文通浅。更漏促，意难展。凭他李蔡身能显。定何如、司空表圣，休休高扁。到日鹤湖弭短楫，门有衔衣旧犬。莼菜忆、此时应免。砚北著书倾八斗，笑子桓、旧论难为典。荷芰服，羡君剪。"}