{"id":"899636","title":"壶中天/念奴娇 白香岩和东坡韵赋梅","dynasty":"宋","author":"张炎","text":"苔根抱古，透阳春、挺挺林间英物。隔水笛声那得到，斜日空明绝壁。半树篱边，一枝竹外，冷艳凌苍雪。淡然相对，万花无此清杰。还念庾岭幽情，江南聊折，赠行人应发。寂寂西窗闲弄影，深夜寒灯明灭。且浸芳壶，休簪短帽，照见萧萧发。几时归去，朗吟湖上香月。"}