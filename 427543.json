{"id":"427543","title":"瑞龙吟 甲戌春感，依清真韵","dynasty":"近现代","author":"黄公渚","text":"嬉春路。依旧乳燕寻巢，早莺争树。匆匆烂锦年华，酒边扇底，都无是处。漫吟伫。犹记那人端正，凤鬌窥户。深闺一往伶俜，鼓宫变徵，琵琶解语。零落金仙铅水，旧游坊陌，红英狂舞。应识镜中新妆，歌袖非故。欢场趁拍，低唱回波句。凭谁诉、蓬山鸟使，云车飞步。往事飘花去。并刀恁减，离襟万绪。心字销香缕。芳讯骤、层楼无端风雨。煎情熨梦，几生泥絮。"}