{"id":"1235768","title":"咸阳王功德诗","dynasty":"元","author":"吴当","text":"在昔皇祖，有赫神武。维忠宣王，杰出西土。佐命而兴，来受圭组。宪宗伐蜀，往补戎伍。于穆世皇，天戈载扬。亲拔云南，用逖蛮方。滇之宗臣，乃悖纪纲。复叛不顺，袭盗以狂。天子曰嘻，孰称予使。爰命忠惠，以绥以抚。谕之恩信，涤汝烦苦。简节疏目，咸得理所。乃疆乃理，奠尔城邑。市有居货，屋有陶甓。我田我池，粳稌黍稷。训厥士女，污俗斯革。既庶既富，建学立教。笾豆鼓钟，于乐孔庙。诗书歌弦，孰则孰效。折其狂猘，笃尔忠孝。步不出国，侯幽侯深。部曲联绎，干戈若林。久而弥孚，向义骎骎。锡贡无已，大赂南金。天祚皇国，克生伟人。历年孔多，以福远民。远民之安，克顺克正。惟王之贤，天子之圣。元臣云亡，远民孔哀。风马云车，曷往曷来。新庙既作，执事有恪。王其享兹，用配诸葛。锡爵启封，皇则悼之。嗣德象贤，天实报之。诜诜孙子，有引无替。太史作诗，式昭永世。"}