{"id":"302982","title":"木兰花慢·忆湘皋旧佩","dynasty":"现代","author":"黄侃","text":"忆湘皋旧佩，漫回蕊，绕屏边。纵解玩孤芳，移根上国，消息谁传。飘然。杜兰香去，问玉郎重遇是何年。休把幽心展尽，可知秋冷南天。相怜。别泪涓涓。情未歇、态犹妍。欢羁泊天涯，倡条冶叶，怎抵婵娟。离烟。洗愁痕净，伴蘼芜堂下记前缘。便拟招魂绿畹，小歌一曲游仙。"}