{"id":"829694","title":"樱花","dynasty":"清末近现代初","author":"郑孝胥","text":"离合神光看不厌，乍阴乍阳明复暗。开颜弄日影成云，吐蕊含姿花愈澹。春风莫吹鸟莫啼，从渠烂漫压枝低。倾城政有无言恨，倚市休论桃李蹊。云停烟活风日鲜，堆花满枝弄婵娟。施朱太赤粉太白，始信微醉由天然。花光如水水欲逝，开到四分方绝世。近前细看更沉吟，休向花间问才思。"}