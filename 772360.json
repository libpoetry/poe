{"id":"772360","title":"出狱后，闻今年正月台谏诸公先后上言争台湾事，一时中外作诗著论者甚众，闺阁中亦多感咏。近传台人复有舆论之刻，自非盛朝宽大，何能有此？感成一律","dynasty":"清","author":"姚瑩","text":"圣主如天宥直臣，四方幽隐各纷陈。微名讵遂倾中外，国是从来有屈伸。永夜忧当纾鲁女，故人书尚问吴莼。朝来紫禁纶言下，道路传呼颂至仁。"}