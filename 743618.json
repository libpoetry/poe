{"id":"743618","title":"寿圣院西南石壁上有龙洞出入里许","dynasty":"清","author":"阮元","text":"神龙抉壁入，破壁复飞去。龙去壁已穿，介然用成路。当门立大佛，乍见心疑怖。石泐面如削，曾向梦中遇。过此入深隧，秉爝遂暗度。俯行尻益高，相呼不相顾。一隙忽生明，目开夜响曙。不知出何山，奇险更难步。手中得葛萝，足下生松树。蜿蜒攫爪痕，是我题名处。"}