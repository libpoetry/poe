{"id":"698475","title":"宿江口舟中见月","dynasty":"明","author":"唐文凤","text":"扁舟宿江口，露下夜初永。菰蒲猎猎声，叶飐风不静。缺月出未高，微波翻碎影。王事有程期，无寐自深省。舟行帆飞驶，夜泊桡暂停。月出湖水白，云开野山青。沙平集下鹭，风回约流萤。迢迢乡心切，渔笛声难听。辞家日已远，到县程将近。是身如蓬梗，飘泊何由定。石斗浪声齐，月摹人影正。江神愿乞灵，明朝风力顺。"}