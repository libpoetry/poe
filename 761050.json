{"id":"761050","title":"六丑 芙蓉谢后作","dynasty":"清","author":"郑文焯","text":"又年芳催老，悄立遍阑干危碧。怨花后期，无言花暗泣，黦地谁惜？更洒黄昏雨，水环风佩，数断红消息。罗裳自染秋江色。穗帐才遮，珠茵旋积。盈盈，怎堪搴摘？只轻朱薄粉，愁上簪帻。西园霜夕，照清池宴席。步绮淩波地，成往迹。尊前换尽吟客。纵仙城梦见，玉颜非昔。钗钿坠似曾相识。终不向一镜东风媚晚，鬓边狼藉。飘零恨独在江国。怕旧题锦段重重泪，无人赠得。"}