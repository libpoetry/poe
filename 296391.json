{"id":"296391","title":"绕佛阁·赋法源寺丁香，用彊村崇效寺楸花韵","dynasty":"现代","author":"章钰","text":"散珠碾玉，天要点缀，贞观遗寺。晴雪攒蕊。也招粉蝶，盈盈醉乡醉。梵云徙倚。崇效旧梦，谁分重理。回向初地。问花可有，吟魂被句起。掩映万璎珞，压倒寻常桃李辈。曾洒牧之，春梢伤往泪。信佛海鲛绡，剪出偏异。色空参未。愿圣火青荧，分照棠睡。怪残衫、枉熏沈水。"}