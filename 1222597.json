{"id":"1222597","title":"谈经次韵夏编修","dynasty":"元","author":"吴澄","text":"六经在天下，浩瀚若河汉。东流竟日夜，万世资溉灌。辽哉去圣久，原远末益散。竞持郢书说，孰别鲁鼎赝。鸡鹖物之微，犹自了晨旦。云胡有目人，莫睹星宿烂。新安巨子出，毫缕密分辨。嗟予童而习，弱质少勇悍。续绠钩其深，事倍功未半。吾乡有奇彦，京国逞纵观。顾予齑梦中，快甚汤液汗。妙句发心声，严严气魁岸。相期五色瓜，剖实得犀瓣。"}