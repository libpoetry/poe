{"id":"1120676","title":"次韵元素见寄二首","dynasty":"宋","author":"周紫芝","text":"秋来烹鲤得明珠，颇胜当年获异书。里社相从真是伴，江湖作计未全疏。愁须强把樽中蚁，老亦宁思组上鱼。回望花姑溪北墅，可能无路到华胥。人间何处不蘧庐，匹马来游偶束书。晚岁光阴频入梦，雁来消息莫相疏。淮南乘兴非关米，箸下烹鲜喜有鱼。避地偷生落闲处，功名无复似包胥。"}