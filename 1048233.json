{"id":"1048233","title":"石鏊","dynasty":"宋","author":"韦骧","text":"石鏊久已传，往还迷所自。下马诘亭卒，指以水之涘。徐行即其旁，执钁俟我至。问其将胡为，云此久埋秘。泥沙亦易发，应手可立致。逡巡肆挥举，两鏊露精粹。青如碧琅玕，光瑩非琢治。圆模出自然，小大羌有贰。石根不可穷，名鏊乃以类。象物固其偶，芜没良可喟。傥非以名求，何以见珍异。顾我乏高才，为诗强标识。"}