{"id":"271299","title":"霜花腴·岁寒堂拜范文正公遗像","dynasty":"现代","author":"吴梅","text":"卧龙巷陌，对五松虬枝万口青青。人老穷边，鹤归何世，重来细雨吴城。画檐两层，羡故家乔木修龄。记胭脂赠别题红，绣帏添写美人名。还记盛时佳话，赋银灯白发，共醉刘伶。南郭齑盐，西凉车骑，先忧后乐平生。乱峰未经，饶旧廊犹认棠铭。纵登临拜识衣冠，履霜何处听。"}