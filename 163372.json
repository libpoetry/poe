{"id":"163372","title":"毓粹·五气兮顺行","dynasty":"宋代","author":"程公许","text":"五气兮顺行，万彙兮嘉生。繄人兮有异，毓其秀兮最灵。纷总总兮横目，何一浊兮一清。岂后皇兮尔私，命曰贤兮粹精。虽才口兮靡易，匪先觉兮曷程。诞空桑兮开有殷，崧岳降兮周之祯。矧皇运兮配天，作之辅兮差肩。蔼遗芳兮简编，屹柱石兮多贤。眷指李兮嫡裔，祖柱上兮仟。扶舆兮瑞雾，溶洩兮非烟。鞭鸾兮双鹤，抉云汉兮来九天。粲文瑞兮郁郁，帝所责兮坤轴。经天兮日星，纬地兮岳渎。绵万襈兮不泯，为生民兮耳目。"}