{"id":"1129263","title":"布袋赞","dynasty":"宋","author":"释师范","text":"露胸坦腹，皱眉搭嘴。做个模样，是何仪轨。谓渠惺未必惺，请渠睡未必睡。吽吽奉化子，我侬识得你。肉重千斤，智无半星。回头转脑，昧却天真。一处尤堪笑，街头等个人。我当时若见，只缓缓地向他道，谢三娘秤银。谁管你地，谁管你天。放下布袋，打一觉眠。若论当来补处，驴年更待驴年。巡行掠布，既饱且醉。无用心处，打个喷嚏。更言是真弥勒，想见别有假底。"}