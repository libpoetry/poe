{"id":"421829","title":"陋园即事，赠主人颜云年","dynasty":"近现代","author":"连横","text":"天地为蘧庐，风云为户牖；日月为庭除，山川为左右。我生大气中，居之何陋有？朝读一卷书，夕饮一杯酒。世事看龙蛇，功名视刍狗。去住本无常，忧乐自天受。我闻颜圣人，陋巷且不朽。农山言志时，欲致太平久。孔曰尔多财，吾为尔宰否。何以利吾身，一笑王曰叟。金穴凿洪蒙，五丁供奔走。以此大地藏，为畀民生厚。经济发文章，际会良非偶。十笏筑骚坛，旗鼓相先后。佳节会良朋，黄花醉重九。左拍洪奎肩，右挹浮邱袖。刻烛快传笺，从此分胜负。胜者夺锦标，负者酌大斗。况有美人来，娥眉拥螓首。不惜醉红裙，小谪风流薮。浩歌咏沧浪，翩然出尘垢。我时问主人，斯园陋何有？主人载拜辞，祖德未敢负。箪瓢乐家风，敬哉子孙守。我闻主人言，还为主人寿。愿保千金躯，泉石长无咎。"}