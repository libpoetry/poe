{"id":"496293","title":"苏武慢 次虞韵，写怀一十二首 其四","dynasty":"明","author":"夏言","text":"筑室灵峰，买田葛水，休笑巢鸠计拙。青琐十年，黄扉七载，辛苦此时暂歇。丹桂洲前，白鸥池上，照眼碧波澄澈。更新添、宝泽楼高，邀取大江明月。愧迂儒、经国无能，避贤宜早，敢谓退身决烈。畎亩情深，江湖忧在，瞻恋九重天阙。仁寿高玄，奉天华盖，几度梦中朝谒。长记得、西苑观灯，踏遍御街春雪。"}