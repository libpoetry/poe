{"id":"850643","title":"游城北李氏园池","dynasty":"宋","author":"孔武仲","text":"池塘春色归，波水已极目。凫雁稍下来，垂杨舞新绿。登临不惮远，枉径入重复。已见数种花，参差隔脩竹。非特野兴长，彩翠动华屋。沁园天下名，鲁馆当年筑。百年犹盛丽，风景冠辇毂。当时手种植，仰视皆乔木。主人况仁贤，客至初不速。跻攀脚力尽，更酌以醽渌。左右列图书，南北置殽簌。夕阳整归骖，尚谓夜可卜。明日忆胜游，长歌寄金谷。"}