{"id":"904180","title":"次韵刘彦冲醉歌","dynasty":"宋","author":"李处权","text":"家山回首三千里，世乱身危今老矣。由来客子斗身强，敢弗加餐慎行李。闽中此地称多贤，招我作邻密且迩。二子人物夙所慕，倾盖忘形到汝尔。刘郎能事出世家，胜韵那知集于此。人生多计才狙公，朝暮不离三四中。我今一食日还并，士也乃有如此穷。爱酒犹能致山简，清谈兼喜对王戎。异时掉臂五侯门，解纷堪作滑稽雄。如今流落百无用，夜起捋须问苍穹。白发萧萧不胜理，客舍灯花虚作喜。怜君咳唾是珠玑，照眼陆离光棐几。惜不当年夺绣袍，枉著词锋誇孟劳。遣我黎明拥吟鼻，寒蝉抱叶空哀号。"}