{"id":"1074711","title":"道由于潜将游西菩问之路人则云过之已远","dynasty":"宋","author":"周紫芝","text":"人生如落花，随寓皆可喜。但恐兜罗绵，牵连入荆杞。我马今未羁，犹堪作幽事。道逢西菩山，欲问参寥子。举鞭信蹇驴，褰裳渡流水。隐约望三山，展转才十里。吴儿指似侬，但隔一山耳。涂穷殊可笑，兴尽亦复止。吾曹坐天阨，万事无不尔。小者今复然，大者斯已矣。"}