{"id":"697367","title":"喻邦相即署中建楼题曰信美索诗为赋四绝","dynasty":"明","author":"胡应麟","text":"胡床明月坐高秋，碧瓦朱甍大海头。十二危阑宾从满，一时传作庾公楼。画槛雕阑瞰越城，平湖十里最分明。公馀半捲珠帘坐，四百楼台弄晚晴。婵娟一片起檐牙，影落临安十万家。丝竹管弦清夜满，何如迁客在长沙。不道青衫客异邦，钱塘江外是浔阳。扁舟若趁滕王宴，一夜南风到豫章。"}