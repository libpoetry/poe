{"id":"997727","title":"二妃庙","dynasty":"宋","author":"黄彦平","text":"舜生诸冯没负夏，南游晚葬苍梧野。九峰中隐土一坏，草树苍茫谁辨者。皇英不祔只孤坟，妃祠别占清湘原。略无石马充故物，但有丛筠志泪痕。山川相远终相望，衣冠来游环佩响。风急真成鹤羽飞，波寒不隔龙工往。鲛室何人相与居，月明警跸万灵趋。未论甄后拾翠羽，定见李白骑鲸鱼。"}