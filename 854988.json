{"id":"854988","title":"仆罢官东归过杭州寓六游堂而楼阁倚空江山在目仆甚乐之无畏老师自武康送客至此过仆于此堂之上留饭终日顷仆作武康令居县之东堂每与师饭于堂上数称东堂饭美每食辄兼人别十数年饭犹健也然师于世故泊然了无芥蒂独于东堂故人若不能忘情者亦复可怪戏作诗一首其末并道所怀","dynasty":"宋","author":"毛滂","text":"道人送客过林扃，先识穿云拄杖声。内苑深居无一念，东堂久阔尚馀情。且欣能善将军饭，未怪频翻吏部羹。小住家风殊不恶，一江明月看潮生。"}