{"id":"1013429","title":"璋监寺写师像求赞","dynasty":"宋","author":"释正觉","text":"杳杳冥冥，寒雁影没而秋远烟青。寂寂惺惺，老蚕茧就而风高叶零。天机静时活，道环虚处灵。瀛之涵，崧之镇。乾之健，坤之宁。海运鹏抟，气宇扬扬而吞舟鱼蜕。雾披豹变，文章炳炳而啸风虎猛。少林之灯未续兮，洛阳人腰齐雪庭。黄梅之衣欲传兮，狤獠祖步移碓程。物不当情而冰凌脚快，鳞或烧尾兮电火气腥。诸尘峥嵘乎影响，三昧游戏于眺聆。跛跛挈挈也其行自信，哆哆和和也其言不轻。家法冷淡，子孙宁馨。心岁寒而松柏试雪，色清白兮河汉含星。鸣阴之鹤癯而寿，巢莲之龟小而龄。棋局未散，柯烂樵丁。"}