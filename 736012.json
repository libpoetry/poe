{"id":"736012","title":"白下喜晤程穆倩","dynasty":"清","author":"纪炅","text":"君昔住广陵，慷慨振风雅。客每至红桥，论文倒杯斝。妙擅皇象书，摹印独心写。伊川道力深，门外多车马。我昨过雷塘，蒲汀正初夏。泊舫近垂杨，士女纷游冶。修刺通故人，一一如钟哑。叹彼挟贵资，几日离草野。名地无谈宗，唾弃同飘瓦。秋色渡江来，相逢石城下。庞眉粲然笑，牵衣袖仍把。检历八十余，公实长年者。聚散老更稀，交情谂真假。"}