{"id":"246452","title":"水龙吟·挽人","dynasty":"现代","author":"王蛰堪","text":"百年经眼烟云，一腔孤愤何堪拟。差如放逐，汨罗江畔，行吟屈子。化碧沉埋，哀深最怕，心犹难死。纵恩仇未泯，羁缠脱尽，云归去，应无泪。漫道斯人已矣，證千秋、名垂青史。腥风血雨，奔雷惊电，此时还记。劫换沧桑，问谁能保，生前荣毁。待群峰怒吼，神州震荡，唤天公醉。"}