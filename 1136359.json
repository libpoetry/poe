{"id":"1136359","title":"梦东坡先生","dynasty":"宋末元初","author":"方回","text":"夜梦东坡公，分我龙脑香。玉指撮冰雪，佩之鞶带囊。江湖衰老踪，十度游浔阳。始入紫极宫，勉和琼田章。太白实首唱，继以双井黄。此诗岂容续，束缊侪朝阳。孺子可教欤，驭风来帝傍。跛鳖傅羽翼，恍惚追龙骧。文通五色笔，尚为文字祥。公名蔽天壤，谁敢邀馀光。再拜眉山集，一上秋声堂。残馥果容丐，永流千古芳。"}