{"id":"1119142","title":"游善权山留题三首 乾洞","dynasty":"宋","author":"陈克","text":"神仙何时开，中虚仰萦盘。呀然九地低，怪此天壤宽。窈窅辟琼户，璁珑缀珠鬘。阴道差险绝，真形谢雕剜。阆风安在哉，突兀浮云端。天高鬼神恶，欲往良独难。空飞遽未暇，穴处如何安。相将三重茅，势面玄都坛。仙田满嘉植，玉彩长阑干。心空腹自实，宁计米盐残。逶迤步哀壑，局蹐生微澜。惨惨白日暮，萧萧朱夏寒。崖倾势方壮，石出水益湍。淙流响磬瑟，突起横镆干。微踪乍渺茫，妙想忺盘桓。我今人世间，所向行路难。如何洞宫脚，危磴仍屈蟠。神伤阻独往，发竖两股酸。了知仙凡隔，坐惜岁月残。心违泪交堕，已去犹长叹。冈峦谁穿空，脉液互吞吐。凭虚倚翠岩，发地涵潼乳。哀弦响崖寺，清镜照林坞。萦坻骤曲折，啮石犹飞舞。津涯浩无穷，神怪传自古。参差见坤轴，晃荡连水府。微生寄荒绝，多病厌咸苦。永怀宅清泠，戮力事农圃。青秧渐出水，紫笋新过雨。无惭种秫陶，更似煎茶羽。"}