{"id":"688988","title":"无题五首","dynasty":"明","author":"何良俊","text":"云仪冉冉朝日，碧韵娟娟晚风。几重雾障遥隔，一道星河暗通。髻上猩红斜约，眉间薄翠轻安。不要衾中送款，只消盏内留残。奇羽丹穴养就，孤标湘水栽成。坐上侬称扣扣，灯前我唤卿卿。四座歌喉缭绕，三更醉眼摩挲。元与仙凰接翼，不央灵鹊填河。雕刻元轻扬马，揣摩却笑仪秦。死要排成莺燕，生憎画入麒麟。"}