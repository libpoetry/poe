{"id":"401708","title":"贺新郎  次金水以册页索书旧作韵","dynasty":"民国末当代初","author":"吴未淳","text":"灯影浮帘幕。展云笺，为君捉管，自惭标格。五十年前狂吟客，胸有万千丘壑。声满纸、动心惊魄。癖性每同麋鹿友，更骑驴、四野鸣行铎。时或访，当垆卓。而今百事成寥落。最伤情，盐车老骥，徒思驰跃。瓮牖绳枢同蜗处，眼底一环轮廓。问谁为、安排今昨。手痹眼昏书似蚓，不成行、负尔勤求索。聊掷笔，且更酌。"}