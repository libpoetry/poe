{"id":"1076513","title":"松林道人施绣观音","dynasty":"宋","author":"周紫芝","text":"菩萨变化如虚空，云何得此虚空相。我观无碍大慈悲，无刹不现如水月。八万四千母陁臂，能援世间一切众。八万四千清净眼，能照五浊诸有情。是故神通不思议，而欲妄以色相求。譬如狂人逐四方，四方无尽力无竭。况以丹青绘缯綵，更复刺绣为仪形。丝毫缣素相假合，妙技巧借金十奴。若人捐弃钋与丝，亦无五色可资藉。瞑目默相不可得，毕竟无有是菩萨。吾愿世人舍色相，当时未有钋丝时。蓬莱观妙本无心，以粗即妙作是念。松林无心受此施，以施居士作礼言。我当还亦以此施，此施有尽法无穷。普愿世间诸佛子，凡瞻此相悉欢喜。若见菩萨非菩萨，即知是我非是妄。妄见除灭无复然，吾与佛子等无二。"}