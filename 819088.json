{"id":"819088","title":"立秋永田町日枝山下新居作","dynasty":"清末近现代初","author":"郑孝胥","text":"日枝蓄深苍，细巷藏山麓。清溪复绕巷，弥望但高木。西寻巷欲尽，杝落窥我屋。入门势稍邃，纸窗昼常绿。累垂柿与梨，离立松与槲。连楹作磬折，三面成五曲。闺人爱西南，临水好送目。东轩尤蒙密，敷坐客所肃。距轩北二椽，宜以栖我仆。周遮望若隔，呼唤应颇速。跳梁便儿女，饮啖足蔬肉。旬馀困坐起，月许忘局促。丁宁促洒扫，婢媪额屡蹙。比邻各勤洁，讵可愧彼族。雨檐报晚霁，片月如凉旭。晴灯闹流星，繁丝压孤竹。奔车汤忽沸，推枕声在褥。中宵起舒啸，夜气漫林谷。乡心茫欲碎，离念牵更酷。我愁妇亦叹，身世付转毂。中原民情敝，隐患在心腹。此邦俗亦偷，交谊聊云睦。谁能任兹事，起造斯世福。微官欲何道，一饱忍千辱。悲呻久不寝，人世寐正熟。雏鸡尔谁戒，向曙强咿喔。"}