{"id":"650996","title":"和三唐人惠山诗","dynasty":"明","author":"秦梁","text":"招提远尘境，松桧何青苍。缅想彼人外，流憩兹空堂。濯缨孤云起，振衣高鸟翔。至今山水间，毫翰余幽光。我来慕同调，心静发泉香。题诗醉萝月，俯仰世已忘。青山无今古，心赏有伊人。浮云辙既往，佳境兴方新。林鸟声寂寂，石泉光磷磷。已谢天路交，何必弹冠尘。浩歌振空谷，长啸流高雯。知音去我久，太虚聊可邻。烟光被层峦，芳气寒清樾。松门僧未归，石径泉不绝。禅心觉无生，尘机坐来灭。长天澹澄湖，微云逗凉月。林虚夕吹爽，壑幽林籁发。税驾从兹游，千秋同一辙。"}