{"id":"1229941","title":"题李伯时九歌图","dynasty":"元","author":"卢挚","text":"苍龙驷车载初阳，绿天浮春开八荒。连蜷飞雾俨冠剑，四三神君翼东皇。桂醑盎烈兰肴芳，楹筵巫觋纷披猖。瑶琴袗衣杳何许，两妃倚竹临空江。野烟颦翠九疑远，暮雨洒恨湘波凉。冰夷闇投明月玑，山鬼夜啸猿猱悲。长歌抚节怀楚累，遗音疏越知者稀。筑室赖有佳人期，紫坛荷屋薜荔帷。汀洲聊堪搴杜若，怨公子兮怅忘归。恑毫慅墨含古色，虎头痴绝公麟痴。续骚未成今见画，忽欲轻举起无为，朝来目送秋云飞。"}