{"id":"772502","title":"偶得","dynasty":"清","author":"王松","text":"涧底有老松，郁郁态不舒。解我腰带量，梁栋才有馀。当今哲匠稀，毋乃此生虚。正恐逢顽樵，采薪妄剪除。日日宴酒肉，厚道似任黎。床头金忽尽，转眼已云泥。更使暗中箭，按箭难防堤。酒肉可饲犬，卓识让山妻。平治傥无分，修齐亦陶然。采药学长生，未必真升天。吾志无营欲，日结诗酒缘。即使旦夕死，才鬼胜顽仙。人生贵适意，富贵良悠悠。万事有天在，何必苦营求。但恐光阴速，虚度到白头。浊醪真妙物，一醉失忧愁。"}