{"id":"431301","title":"读项羽本纪","dynasty":"近现代","author":"孔凡章","text":"千秋犹想大王风，颈血横飞一剑红。未必渡江难立足，不回头处最英雄。十八从骑亦俊英，相随危急见忠诚。汉家诸将留青史，楚国男儿佚姓名。垓下歌声霸业空，头颅犹作故人功。输他刘季军前日，笑乞杯羹啖若翁。百战无功事可知，天亡徒费解嘲辞。龙争楚汉今何在？付与盲翁唱竹枝。"}