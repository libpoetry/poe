{"id":"109983","title":"汉阳郎官湖","dynasty":"宋代","author":"邓牧","text":"仙翁薄暮醉酒归，杖藜迷却高阳池。清风吹花绿阴倒。我笑谓是秋云移。还乘贯月槎，夜过郎官湖。峥嵘星斗入江汉，荡漾槎影如鲸鱼。九华之真人，邀我倒玉壶，麒麟擘脯供行厨。依稀仙乐在空际，碧山四映寒蟾孤。举酒酌寒蟾，明月下饮姮娥俱。霓裳拂云锦，万荷露泻琼瑶卮。麾幢晻霭罗烟空，乃有三皇所授之玉童。风前飘飘曳广带，对立十二秋芙蓉。清香九曲银河通，真人绿发披春风。锦袍玉雪照天地，口说姓字安南公。是公多逸气，略与古昔贤豪同。时能扫月色，延我石室烟萝中。又言昔同张谓所游地，长叹一覆丹霞钟。风吹仙药度溪去，我亦醉卧香鑪峰。"}