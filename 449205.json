{"id":"449205","title":"雨霖铃","dynasty":"当代","author":"陈永正","text":"花风初掣。趁新晴好，试理轻楫。漱珠桥下流水，闻呜咽处，再难清澈。底事年年密约，忍轻与抛撇。顿触起、要眇閒情，近岸梅苞似心结。那堪预惜芳菲节。便千红、过眼无人悦。繁华料成香土，检旧日、艳怀应别。且莫流连，空惹相思历乱难掇。想翠袖、折得春归，笑撚看新月。"}