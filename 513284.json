{"id":"513284","title":"送归燕","dynasty":"明","author":"沈周","text":"送归燕，送归燕，秋社今年又一遍。明年春社是来时，隔不半年仍复见。送归燕，送归燕，似把人家作邮传。来时不是慕富贵，去日曾非弃贫贱。口喃喃，尾涎涎，意与主人相眷恋。对语殷勤杨柳楼，双飞再四梧桐院。楼中院中有宾客，主人日日开高宴。酒杯去手易肺肝，酒杯在手革颜面。若将燕子比人情，燕子年年情不变。"}