{"id":"1114531","title":"次韵大人书怀","dynasty":"宋","author":"李流谦","text":"万钧笔力等閒扛，占断溪山福已庞。扑鼻寒梅香树树，照人新酿绿缸缸。大严净社谁投足，小恕诗坛肯纳降。莫为不侯空叹息，将军才气自无双。云翻雨覆不须论，扪虱何妨坐对温。政恐移文邀俗驾，可能垂箔走高门。寒松卧雪不知老，脱叶经霜无几存。醉著锦袍堪一笑，翰林风月我诸孙。何如莫莫与休休，分付烟波一钓裘。心向青山贪未了，梦随白鸟去无由。閒云犹阁为霖润，野水空横济物舟。安得杜陵诗老在，从渠每日醉江头。"}