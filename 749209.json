{"id":"749209","title":"龙树寺看白芍药是宋雪帆前辈手植","dynasty":"清","author":"徐树铭","text":"槐云织翠花风香，层阴幂雨僧楼凉。当轩素霞落眼底，濯濯玉叶相扶将。寒辉冷艳夺冰雪，团团皎似瑶台月。紫蝶游蜂不敢狂，溪叟村童那轻折。岁岁花开易得新，酒觞凄酹种花人。栽培老去经纶手，化作阇黎烂漫春。阇黎春色年年在，酒客花人若相待。可怜嘉会亦寻常，难得东皇动光彩。看花对酒各思君，零落池台几夕曛。悲秋仙去黄门句，倚槛微哦不忍闻。人言此是甘棠树，绿章应乞春阴护。却忆筠笼两鹤雏，雪羽䙰褷渺烟雾。"}