{"id":"844872","title":"十一月二十一日雪后华墅归途作再叠前韵二首","dynasty":"清末民国初","author":"曹家达","text":"隔宵屋瓦响纤纤，元泽阴凝气转严。道上何人歌白纻，树头残叶冻红盐。冰消村落迷行径，云拥山家露步檐。愿得新醅三百斛，满城应说暮寒尖。飒飒西风起暮鸦，山桥过客乍停车。野芳憔悴泥沾絮，老木杈枒根著花。垂敝衣裘贫士感，不分空色梵王家。惠连赋后无才士，未数飞卿手八叉。"}