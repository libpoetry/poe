{"id":"811980","title":"和筱岫次韵元微之咏醉十二篇 先醉","dynasty":"清","author":"孙元衡","text":"浮生端藉酒为名，坐遣宜城一笑倾。月正明时花未落，玉山颓处亦多情！一室酣酣瓮牖春，暖风轻似逐珠尘。有时相劝但孤影，明月入怀吾两人！领发不簪行自由，下阶拾得旧花筹。即今相对浑如梦，消尽人间隔夜愁！须省春风料峭寒，几堪狼藉对杯盘。个中清兴争些子，珍重人间夜未阑。忍得朝饥耐独眠，不憎人不乞人怜。但能强起仍扶去，最好山中未醒年。洛阳酒会从前事，金谷诗人少后期。三百青铜随地数，凌风玉树早花时。痴魂夜共青灯烬，老眼朝惭玉镜窥。道是解酲须五斗，扶头莫避最深卮。一向不沾尘里事，百般齐付掌中杯。坐移密树听莺罢，笑逐清风猎蕙来。落来山色云同泛，送去春寒雪自消。风月眼前容我在，未应花外问来朝。惠山泉水真宜酿，满载吴船万里来。闻道百川皆到海，长鲸捲浪入深杯。招来纵浪酒中人，直似陶潜影答神。莫逆于心相视笑，山花开遍不知春。墨阳斩得愁根断，消受东皇太乙春。白水阆风凭策马，洧盘穷石更无人。"}