{"id":"750759","title":"过耒阳有怀杜工部","dynasty":"清","author":"王先谦","text":"自古湖南地，难招旅客魂。渔歌屈颜悴，《鵩赋》贾声吞。抑郁忧时老，潺湲伏枕痕。当年下巴蜀，何苦向湘沅。罕见亲知面，徒抛肺腑言。蓬蒿辞朗照，杯炙落尘喧。淼淼衡阳去，依依郴岸昏。聂贤空接待，崔舅谬温存。实谶湖边旐，虚谋汉上园。厄深千载恸，道屈百家尊。舟子传疑墓，诗翁问旧村。公真悬日月，我亦走乾坤。浦树思依倚，滩流有愤冤。篇章极冥契，飘泊共谁论。"}