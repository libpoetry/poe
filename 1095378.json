{"id":"1095378","title":"素斋于君实赋别兼简方岩侍郎","dynasty":"宋","author":"释居简","text":"诸公皆青云，一士独苦心。怀哉英雄泪，亦复长满襟。乡来梁楚声，不贵双南金。九仞横界墙，馀子不敢侵。两鬓吹黄尘，倦翮投晚林。渺观酒勍敌，袖手妒病瘖。元龙异姓兄，老凤仪韶音。秋窗坐欲曙，晓灯挑不禁。鸰原思寥寥，雁影云沉沉。东观可纵观，北斗当满斟。虽无广文毡，亦有丞相衾。好邻买道南，逸兴追山阴。唤起方岩翁，共作商岩霖。"}