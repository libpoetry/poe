{"id":"810697","title":"虞美人 九日蠡城遇雨","dynasty":"清","author":"毛奇龄","text":"龙山秋曙官亭冷。烟锁茱萸井。西风吹雨雁南来。何处还登戏马宋公台。美人垆下桑郎熟。细把金钱菊。辽东皂帽堕堪伤。不道满城风雨又重阳。芜城新曲勾栏浅。覆地氍毹软。小蛮金管雪儿筝。二十四桥明月照人醒。三朝不作衔书凤。但舞江南弄。晓风散去彩云愁。可是竹西歌吹久扬州。布帆婀娜江州至。贻我相思字。怀中一日九开看。记得旧时风雨夜阑干。潮平若泛西陵渡。须把滕王赋。南州榻冷剑城凉。借问延陵何日下南昌。宫莺细啭皇州路。花暖金盘露。春风扈从赋长杨。策马归来重醉酒垆傍。钱塘五月冰壶晓。别馆新荷小。瑶辞百幅重南金。思煞梁园客子到如今。"}