{"id":"1168235","title":"玉真公主别馆苦雨赠卫尉张卿二首 其二","dynasty":"唐","author":"李白","text":"苦雨思白日，浮云何由卷。稷卨和天人，阴阳乃骄蹇。秋霖剧倒井，昏雾横绝巘。欲往咫尺涂，遂成山川限。潨潨奔溜闻，浩浩惊波转。泥沙塞中途，牛马不可辨。饥从漂母食，闲缀羽陵简。园家逢秋蔬，藜藿不满眼。蟏蛸结思幽，蟋蟀伤褊浅。厨灶无青烟，刀机生绿藓。投箸解鹔鹴，换酒醉北堂。丹徒布衣者，慷慨未可量。何时黄金盘，一斛荐槟榔。功成拂衣去，摇曳沧洲傍。"}