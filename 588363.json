{"id":"588363","title":"江虚谷李壁山何古林一瓢道人与余五人集于穗石洞天乘月夜坐把酒朗歌观中道士惊讶以为五羊老人复来也感兴和古成之韵","dynasty":"明","author":"王渐逵","text":"太乙坛边锁碧烟，上仙宫里集群仙。风轮春满三千界，梵气寒深十大天。青鸟唤回瑶圃月，赤龙耕透玉山田。五羊骑罢不归去，芳草池塘咏白莲。"}