{"id":"72868","title":"投赠周元帅十韵","dynasty":"元代","author":"张宪","text":"玉帐临江近，金城镇海遥。鼓声秋动地，剑气夜冲霄。露下星河白，风高草木凋。山寒旗猎猎，沙净马萧萧。左广初传驾，西船已畏烧。五离才散鼠，六博又成枭。豪杰乘时奋，贤材早见招。紫枢虚上座，黄闼待清朝。会见擒奸操，归来醉小乔。恩波门外柳，长拂富春潮。"}