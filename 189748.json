{"id":"189748","title":"反初·昔年淮海未","dynasty":"宋代","author":"秦观","text":"昔年淮海未，邂逅安期生。记我有灵骨，法当游太清。区中缘未断，方外道难成。一落世间网，五十换嘉平。夜参半不寝，披衣涕纵横。誓当反初服，仍先谢诸彭。曦发阳之阿，餔餟太和精。心将虚无合，身与元气并。陟降三境中，高真相送迎。琅函纪前绩，金薄鍚嘉名。耿光洞寥廓，不借日月明。故栖黄埃裹，绝想空复情。"}