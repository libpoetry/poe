{"id":"117944","title":"送周思道朝议归守汉州三绝","dynasty":"宋代","author":"苏辙","text":"早缘民事失茶官，解印重来十二年。美恶一周还自复，始知东里解言天。梓汉东西甲乙州，同时父子两诸侯。〈正孺时出守梓州。〉它年我作西归计，兄弟还能得此不。酒压郫筒忆旧酤，花传丘老出新图。〈汉州官酒，蜀中推第一。赵昌画花，摸效丘文播，亦西川所无也。〉此行真胜成都尹，直为房公百顷湖。"}