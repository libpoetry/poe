{"id":"935750","title":"两日意殊不怿作短歌自遣","dynasty":"宋","author":"陆游","text":"一月得笑才四五，十事败意常八九。国中谩说无双士，天下元无第一手。平生爱酒恨小户，半世为文真弊帚。劫灰处处吊兴亡，宿草年年哭交友。君看丈夫得意时，大冠如箕印如斗。一朝弃去岂复论，衣破何妨露双肘。有时采药二室间，亦或钓鱼五湖口。死来万古一熟眠，安用虚名传不朽。"}