{"id":"1041592","title":"观林洪范禹贡山川图","dynasty":"宋","author":"刘敞","text":"若昔文命熙帝虞，大龟浮洛出元谟。翍山泻泽魑魅走，四海砥定由天扶。周摧嬴仆乱疆理，壁中但得司空书。先生始病学者惑，为画盈尺山川图。职方舆地在眼下，地势天文高下殊。始惊六合可舒卷，吾道指掌何难乎。先生当时持此艺，欲以稽古开天意。命乖时背竟何为，于今传者为张宜。宜生五十头已白，连蹇不为州郡辟。朝廷何时举行河，合笑平当未精赜。"}