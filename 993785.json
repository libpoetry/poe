{"id":"993785","title":"刘祼卿送笋","dynasty":"宋","author":"章甫","text":"俗子贪钱如食蜜，幽人爱竹如种玉。君家大隐城一隅，万个深围数间屋。阳春不住长儿孙，犊角猫头还满目。却恐繁阴碍风月，童奴时取供肴蔌。朝来想挂北窗坐，应念先生食无肉。故遣此君来起予，斓斑嫩箨森盈束。先生饥肠非雷吼，米糁盐醯羹杞菊。急呼瀹釜然枯薪，殷勤留客晨炊熟。不羡侯家五鼎烹，得此一饱万事足。客去关门听雨眠，枕上诗成翻水速。"}