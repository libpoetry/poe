{"id":"768564","title":"齐天乐 丙辰元夜，再客长安","dynasty":"清","author":"沈岸登","text":"天涯怕见年华度，团圞又逢三五。隘巷钿车，窥人罗帕，笑逐蛾儿争舞。暗尘散去。渐灯晕檐花，歌残戍鼓。窈窕重门，玉骢嘶过旧游路。故园尊酒今夜，问谁能遣此，离怀辛苦。小妇鸣机，骄儿裂被，并起乡心无数。谢庄懒赋。任蟾影纷纷，满庭流注。好梦除非，枕函边去诉。"}