{"id":"811379","title":"次韵寄谭彤士桂林","dynasty":"清","author":"丘逢甲","text":"走马看花忆凤城，如烟如梦不分明。回头十二年前事，残照西山战气横。八桂林边多好山，一麾遥羡数跻攀。何时携屐访君去，老我犹能腰脚顽。怕向宣南说旧游，烽烟满目客登楼。欧阳门下吾尤愧，但有文章放出头。故事骖鸾推石湖，清诗美政今何如？东江西江日夜长，双鲤休忘常寄书。"}