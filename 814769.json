{"id":"814769","title":"寄缪梅澥二首","dynasty":"清","author":"金朝觐","text":"主人爱我累千觞，赠我珍珠字数行。相剑不逢雷焕子，弹琴谁遇蔡中郎。中年哀乐频搔首，往日莺花只断肠。聊为鸡声一兴舞，晨星三五在东方。疏慵无计遣韶光，饮酒游山学孟阳。得意逢场皆露电，生来憎命岂文章。笔刀制锦能藏拙，风剪裁春半属狂。惹起深闺穷女恨，嫁衣终日为谁忙。"}