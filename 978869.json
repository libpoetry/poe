{"id":"978869","title":"乐温舟中作","dynasty":"宋","author":"晁公溯","text":"密云卷雨归空山，暮林接翅昏鸦还。须臾水面明月出，沧江万顷琉璃寒。波平汗漫天无风，水光月色相为容。临流爱此无尽碧，乘月直下沧浪中。江心石出高崔嵬，水作镜面无停埃。琉璃万顷忽破碎，知是一苇横江来。中流与月更媚妩，湛湛无声翠光舞。飘然长啸顺流下，棹夫请留恐仙去。姑令结缆寒沙边，月方正中光入船。洗杯索酒属明月，今夕之乐宁非天。"}