{"id":"815862","title":"偶作","dynasty":"清","author":"顾永年","text":"头童齿豁发星星，一路阳关不忍听。终是余生蒙雨露，几曾天意任雷霆。桂姜到老犹含辣，蒲柳先秋恐易零。见说邻翁真好学，雪深三尺尚穷经。诛求岂必尽吹毛，名教如何置我曹。一死许人忘母在，九重无路觉天高。丝丝愁绪成机杼，鹿鹿心头似桔槔。未是此身沈宦海，梦魂久已怯风涛。"}