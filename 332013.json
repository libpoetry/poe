{"id":"332013","title":"绮罗香·宋牧仲座上闻歌","dynasty":"清代","author":"曹贞吉","text":"抹丽凝香，池塘过雨，屈注明河天际。雪酒银桃，六月燕山风味。倩数声、玉笛吹来，似一串、骊珠掷碎。看盈盈、初日芙蕖，双瞳剪水两眉翠。青衫留落旧客，遮莫娇丝脆管，难令沉醉。几点萤光，犹照苍苔无寐。好宫调、贺老教成，倦心情、屏风立地。漫流连、入破伊州，记枫香曲子。"}