{"id":"386746","title":"望海潮·次韵和子珍","dynasty":"清代","author":"樊增祥","text":"黄昏庭院，轻寒帘幕，低花小几纤瓶。衾冷玉鹅，香焦宝鸭，绵宵漏板无声。栏外雨冥冥。料炉灰和梦，多半零星。珠箔飘灯，照人心眼是疏棂。无言懒炙银筝。怕弦凄调促，月暗花醒。春事水流，年光箭短，禁他百样飘零。曲槛那时凭。记屧廊西畔，立尽残更。不听啼鹃，也应无睡到天明。"}