{"id":"409928","title":"行路难（十一首） 其八","dynasty":"近现代","author":"骆成骧","text":"有鸟有鸟名鹣鹣，双飞双宿不羡仙。朝啄黄金粒，暮饮碧玉泉。时时引雏飞上天，雄鸣雌应终百年。远不希凤与凰，近不学鸳与鸯。鸳鸯朝集玉阶下，双翼戢戢依稻粱。岂知雁鹜遥相妒，含愤不得高飞飏。凤凰夕汛瑶池上，心厌世纷淩风霜。桐花竹实不易得，忍饥不敢远翱翔。天生万物各有命，慎勿歧路徘徊私自伤。"}