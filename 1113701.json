{"id":"1113701","title":"次韵陈叔易三首","dynasty":"宋","author":"李处权","text":"草碧波复绿，南浦愁送君。君行将何之，怆指南北云。相思无早晚，生离无近远。悠悠关塞阻，杳杳音信断。青灯挑已尽，夜长方展转。东邻有艳妇，倾城室家索。西邻有贞妻，空闺守葵藿。良人万里去，岂为铅华落。君心谅不移，妾命由来薄。天地终无情，人生复何托。马鸣旌旆摇，雪满关山道。白草连云中，羊肠复萦绕。别离工损神，宿昔已枯槁。却望南飞鸿，惊弦亦虚憍。祗应马上曲，偏能写怀抱。"}