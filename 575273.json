{"id":"575273","title":"海鹤辞","dynasty":"明","author":"邵宝","text":"尾闾泄兮终古，扶桑崦嵫兮晨复莫。望美人兮未徕，予周章兮四方上下。孰援斗兮酌桂浆，天路昧兮西风凉。罾何为兮木末，蛟何为兮山阳。彼凫雁兮膏粱，凤凰翼兮焱高翔。骐骥不秣于天厩兮，驽骀驰骋乎康庄。鹤为物兮仙灵，脱樊笼兮冥冥。泬寥兮海阔而天清，一声鸣兮彻紫青。应沆瀣兮未明，唤群鸡兮梦醒。谓鹤兮安处，时回顾兮寰宇。冀万一兮飞来伫，江涓兮愁予。"}