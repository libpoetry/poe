{"id":"836075","title":"扫花游 甲子春在里作","dynasty":"清末民国初","author":"郑元昭","text":"负墙双树，爱绿萼吹香，深沉庭院。信风催暖。猛枝头点点，艳光照眼。对此良辰，可奈天寒人远。有谁见。每泪溅翠樽，欲酌还懒。晓起湘帘卷。怪微雨宵来，胭脂愁泫。自持并剪，取名花两朵，付凭春雁。寄与知音，应把客愁消遣。迟眠惯。念诗肩、苦吟忘倦。"}