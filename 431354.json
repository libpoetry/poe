{"id":"431354","title":"沁园春 元配于淑贤病殂申江，父死患难友朋之手，三年不敢以闻。祖母创心长别，为此哀辞，淑贤淳化县人，故甘泉宫地也","dynasty":"近现代","author":"王陆一","text":"一曲离鸾，命弱秋声，凄断素弦。共哀时心俭，商量他岁，随江家远，珍重留仙。少日夫妻，重围形影，强算成婚还四年。从头记，有凉砧搅梦，孤剑啼烟。连翩尽室飘然。还远泪通天台下边。向嵯峨山色，苍茫哭父，春申浦夜，宛转埋泉。雨湿孤燐，衣单下叶，滴滴填心秋漏天。君休念，只浮生苦恨，长傍君前。生亦艰辛，对此悤悤，风雨水湄。忍除将妇服，情文尔许，悲余身世，冷年谁知。剪倦春芜，裙收秋树，如此贫家烦主持。干戈里，望陇头呜咽，蜀道迷离。归时有梦寻思。尚相对花阴雨满卮。乍支离瘦骨，珊珊还碎，单寒释手，隐隐无辞。玉宇飘飖，蓉衣散裂，数影高梧霜万枝。新秋夜，问月如无恨，端见峨眉。"}