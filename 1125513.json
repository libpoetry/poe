{"id":"1125513","title":"和周元吉提刑席上得雨韵三首","dynasty":"宋","author":"袁说友","text":"西山忽作暮捲势，长蜺噀水驱炎晖。雷车震动吹海立，火伞退避如鹢飞。天公不惮翻覆手，客醉何惜淋浪衣。云收暑退夜空阔，归路已觉星河稀。湖山十里围万井，烟云过尽迎朝晖。连峦得雨有馀态，归鹭倚风无限飞。田头远布翠縠浪，池上暗湿红裙衣。山翁何惜一倒载，及此讼简人已稀。蓬莱秦望两如峙，中有万顷浮光晖。自怜俗吏脚不历，每欣奇观身欲飞。芃芃布野翠捲浪，霭霭出袖云为衣。诗材满目供不尽，只恐寡和诗人稀。"}