{"id":"921020","title":"人日猎城南，会者十人，以「身轻一鸟过，枪急万人呼」为韵，得鸟字","dynasty":"宋","author":"苏轼","text":"儿童笑使君，忧愠常悄悄。谁拈白接䍦，令跨金騕袅。东风吹湿雪，手冷怯清晓。忽发两鸣髇，相趁飞虻小。放弓一长啸，目送孤鸿矫。吟诗忘鞭辔，不语头自掉。归来仍脱粟，盐豉煮芹蓼。何似雷将军，两眼霜鹘皎。黑头已为将，百战意未了。马上倒银瓶，得兔不暇燎。少年负奇志，蹭蹬百忧绕。回首英雄人，老死已不少。青春还一梦，馀年真过鸟。莫上呼鹰台，平生笑刘表。"}