{"id":"517468","title":"醉歌行答郑五迪","dynasty":"明","author":"王称","text":"人生三十古所立，嗟余落拓竟何有。眼中万事皆等閒，帐下一经空自守。扬雄寂寞人皆羡，长卿憔悴谁相偶。五陵西上事已非，百粤南归岁应久。侯门无分曳长裾，别墅閒来闭虚牖。感怀徒使壮士悲，托交何处论新旧。与君一见即倾倒，握手相驩情颇厚。意气能凌豪士前，风流肯落当时后。每于结客散黄金，纵令负郭无百亩。白社吟来落木秋，青山醉倒芳尊酒。知己终怜水上萍，年光暗掷门前柳。惟有长歌一片心，此日赠君君识否。"}