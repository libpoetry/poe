{"id":"779219","title":"兰陵王 忆旧","dynasty":"清","author":"陈世祥","text":"晚潮急。堆起凄凉万尺。人何处，曾忆往年，谩把欢娱付轻掷。如今空恨积。无计回肠熨直。单消受，零怨碎愁，只似蛛丝费空织。休提旧消息。已衾凉兰吹，径迷莲迹。轻风凉月秋衫碧。记柔调歌板，细拈牌叶，断魂都尽总值得。也拼到今日。悲忆。顿成昔。怎俏意如镌，芳踪难觅。连天野草天无极。料不许、丝断后还重缉。除非来梦，梦儿里问他真实。"}