{"id":"357287","title":"新雁过妆楼·咏菊","dynasty":"清代","author":"黄之隽","text":"半掩莓苔。重阳过、幽花淡日初开。美人芳草，随意变做秋怀。品第杨妃西子样，记曾细写小名佳。费差排。映帘傍槛，无数金钗。遥燐芙蓉杜若，定卸香断浦，毁貌荒涯。未如三径，篱外縠剪绡裁。西风又吹瘦影，送黄蝶依依飞去来。问情里，更夜阑相对，月地霜阶。"}