{"id":"810864","title":"送荔裳","dynasty":"清","author":"王广心","text":"上客征帆昨夜过，江村风雨别愁多。东山自慰苍生望，郢市空怜《白雪》歌。野寺开樽栖鹳雀，空梁拨棹散鼋鼍。承明到日应前席，须话桑田总逝波。飘零十载阖闾城，酒后悲歌白发生。却为雷霆思帝德，偏从鸟雀话交情。青云启事才名重，画鹢趋朝羽扇轻。早望故人喧列戟，东南紫气有逢迎。"}