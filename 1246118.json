{"id":"1246118","title":"别峰和尚方丈题唐子华山阴图","dynasty":"元末明初","author":"刘基","text":"连山走陂陀，太谷入晻暧。屋藏深树中，路出巨石背。烟雨时有无，涧谷互显晦。轻盈曳飞绡，缥缈沃浮黛。雄梁矫脩鼍，骍壁駮文玳。峥嵘紫霞高，屈曲白水汇。阴森神鬼宅，奋迅龙马队。风云气象宽，日月光烟碎。借问此何乡，或有捐余佩。荅云越山阴，信美无与对。自从永和来，燕游推胜槩。佳人去不还，盛集嗟未再。磨令实好奇，掇拾归画绘。上人远公徒，我亦渊明辈。会晤属时艰，观览增感慨。故园没灌莽，举足蛇豕碍。放歌自太息，激烈惊厚载。"}