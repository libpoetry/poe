{"id":"431518","title":"寄兰言二首","dynasty":"近现代","author":"冯振","text":"不辞清苦嫁黔娄，其奈萧郎爱远游。修到梅花犹有恨，看来明月只供愁。殷勤书就难逢雁，凄切砧鸣又是秋。说与小儿争解忆，云鬟香雾倚西楼。娟娟新月挂帘钩，惆怅江南独倚楼。禾黍西风无限思，蒹葭白露不胜愁。五噫歌罢乡关远，九辨辞成天地秋。来到梁鸿栖隐地，却怜德曜不同游。"}