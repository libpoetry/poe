{"id":"419315","title":"泛清波摘遍 步小山韵","dynasty":"近现代","author":"唐圭璋","text":"晴波桨小，曲港风微，湖上畅游春暮好。绣鞍银络，两两三三竞驰早。平莎道。垂杨影里，罗绮豪奢，成阵乱红犹未了。浪迹天涯，最惜花间故人少。赏心渺。新恨万重岫云，远梦又连芳草。慵理琴弦满暗尘，空悲昏晓。翠笺杳。双燕旧约难凭，渔矶甚时重到。此际惊移带结，为谁颠倒。"}