{"id":"1123850","title":"留别周参政诗二首","dynasty":"宋","author":"赵蕃","text":"元祐登瀛盛古今，祇今衰冷愧诸任。圣朝既有徐州相，得路仍知异日心。龌龊更无微价市，鹪鹩自爱一枝深。故同坎轲荆蛮徙，昔所悲歌今放吟。故意还叨累十觞，诸家所历信踰常。黄尘倦马久非地，野水白鸥终是乡。勾漏不惟兼采药，长沙更欲访沉湘。凭虚便谓神仙近，却觉仕途真渺茫。"}