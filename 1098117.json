{"id":"1098117","title":"逐疟鬼","dynasty":"宋","author":"戴炳","text":"咄哉疟鬼何冥愚，沉魄犹滞江流居。孰云胄出高阳氏，而乃不肖如此欤。为妖常闯秋令动，作威又窃炎官馀。今年恣睢逞暴虐，十户九室闻嗟吁。人生一岁一寒暑，自有大疟缠其躯。翻手为凉覆手暖，笑尔祸福才须臾。痴儿騃女或汝怖，那能嚇我烈丈夫。汝不记少陵诗句有神语，子璋髑髅血模糊。昌黎遣逐更多术，灌毒炷艾挥灵符。今来古往共憎疾，奈何长恶终不渝。胡不学鲛人细织冰绡制云裾，胡不从湘君缓移桂棹搴芙蕖。乃甘卑渫贾众怨，厌禳唾骂无时无。尔来经旬瞰吾室，再三谢遣犹踟蹰。吾诗吾酒既不废，汝穷汝技将何如。大江秋色正潇洒，明月皎皎风疏疏。便须悟悔速归去，啸俦呼侣相嬉娱。夜阑吟彻欲就睡，灯花照眼团如珠。梦回病思砉然散，飒飒风籁生庭梧。"}