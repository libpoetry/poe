{"id":"695870","title":"冯汝行赴保定别驾过广陵赋赠五首","dynasty":"明","author":"欧大任","text":"风流谁似大冯君，犹念寒毡郑广文。今夕淮南还赋别，桑乾归雁几时闻。赵北燕南节制雄，汉家深倚右扶风。看君别乘行春去，桑枣阴连一郡中。高生击筑和燕歌，客似田光侠气多。行向部中询故事，千山风雨下滹沱。三关旗帜拥秋云，上谷精兵天下闻。报道儒臣为郡吏，边城不用霍将军。府中宾从醉蒲萄，挟瑟当筵赵曲高。他夜尊前能忆我，月明应拂吕虔刀。"}