{"id":"683064","title":"送赵丽卿","dynasty":"明","author":"文徵明","text":"青骢款款旆悠悠，遥指孤云向石头。到日长安应在望，夕阳江上更登楼。旅居邻近最多情，几度趋朝并马行。今日吾留君却去，共谁长乐听钟声。西风吹散马头尘，忍见南来白水津。不独别离伤远道，衰迟亦是要归人。清秋北雁尽南征，我独东归计未成。为计金陵文酒伴，年来白发满头生。"}