{"id":"496031","title":"沁园春 其五 严陵感旧","dynasty":"明","author":"夏言","text":"石壁溪头，富春山下，画舫新来。正雨过青山，波生碧渚，千峰日照，两岸花开。北郭池塘，东门杨柳，二十年前几往回。重登眺，爱风烟如画，临水楼台。追思少日情怀。长记在、先人旧郡斋。向范老祠前，春风走马，客星亭上，雪夜观梅。往事分明，故交零落，叹息光阴一瞬哉。伫立久，念白云芳草，欲去徘徊。"}