{"id":"287398","title":"沪上寄吴季子武昌","dynasty":"现代","author":"夏曾佑","text":"飞乌既营巢，狐狸复穴墓。惟此行路人，道长蒙霜露。扬舲下大江，一一来时路。回首武昌城，俯仰迷云树。夜永月常悬，风定涛犹怒。夹岸古山川，兴亡向谁诉。对此念友生，弹指成今故。别梦自西驰，江波自东注。逝水与人心，互去无朝暮。同舟数百人，虱处无缁素。一钟散万物，各自归其趣。随缘赴佳招，与物悉无忤。瑶瑟碧云停，金尊绮筵错。歌舞既已陈，哀乐各有赴。辽廓万地球，各有征人驻。流转澹忘归，六艺皆成误。嗟我拾粪来，现识犹常住。繁会同所欣，别离同所苦。那不恋须臾，明晨再洄溯。落叶定归根，孤蓬亦无住。但恨素心人，仓猝不可晤。缅怀托诗篇，千里在跬步。吴刚本神仙，伐桂栖云雾。得毋笑我顽，沐我天花雨。"}