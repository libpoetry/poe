{"id":"1117432","title":"题四皓庙四首","dynasty":"宋","author":"邵雍","text":"强秦失御血横流，天下求君君不有。正是英雄较逐时，未知鹿入何人手。灞上真人既已翔，四人相顾都无语。徐云天命自有归，不若追踪巢与许。汉皇傲物终难屈，太子卑辞方肯出。虽老犹能成大功，至今高义如星日。田横入海犹能得，商至长安百里强。能使四人成美节，始知高祖是真王。"}