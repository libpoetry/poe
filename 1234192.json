{"id":"1234192","title":"送姚子敬教授绍兴","dynasty":"元","author":"赵孟頫","text":"我友子姚子，风流如晋人。白眼视四海，清言无一尘。结交三十年，每见意自新。皎皎白驹瘦，华发无缁磷。此行度浙水，言采会稽芹。会稽山水胜，王谢雅所欣。亦有支许俦，迭递为主宾。子往访遗迹，棹船镜湖滨。狂客虽已去，高情自清真。以子绝代才，数贤可比伦。登山复临水，啸歌且怡神。时时书寄我，用慰情相亲。"}