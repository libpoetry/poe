{"id":"564526","title":"少湖见怀有诗用韵奉酬","dynasty":"明","author":"孙承恩","text":"江海蹉跎客，风尘蹇拙人。未辞簪绂累，终拟菊松邻。浅薄承嘉会，幽閒称病身。聊将慎出处，敢谓异群伦。有美词林彦，无瑕廊庙珍。明时徵凤鸟，绝代见麒麟。化雨覃江介，清风洒俗尘。文山人仰岱，学海士知津。远荷金声赠，常怀玉树亲。矢心期佩服，此志敢教沦。"}