{"id":"797083","title":"高阳台 戊申清明","dynasty":"清","author":"钱斐仲","text":"衔肉鸦盘，飞灰蝶舞，累累多少荒坟。芳草萋萋，染它几许啼痕。东风不管伤心地，放垂杨、冷眼窥人。暗销凝，岸蓼汀蒲，都返春魂。平桥曲水依然在，但欢情顿减，疏了清樽。摇雨孤蓬，重来不是寻春。无端逗起闲情绪，恨桃花、点缀柴门。再休题，那里芳津，那日湔裙。"}