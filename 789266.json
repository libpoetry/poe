{"id":"789266","title":"贺新郎 云期忌辰焚寄二首，用《弹指词》韵 其二","dynasty":"清","author":"王策","text":"顾陆分张久。想新来、三人把臂，重称死友。只恐侍书劳撰著，依旧诗腰各瘦。似世上、花僝月僽。款语中间应问我，也曾为、我道相思否。他苦语，且徐剖。识君记得年行丑。镇忘形、笔嘲墨戏，题花字柳。怜我清羸馀立骨，勤嘱精魂藏守。又那料、兰摧栎寿。莫是天边嗔绮语，注泥犁、不许随君后。真难解，闷搔首。"}