{"id":"466916","title":"前调二首·寿匏师七十","dynasty":"当代","author":"汪岳尊","text":"春色梅边透。正东风、暗香乍送，为先生寿。屈指悬弧千载下，卌日东坡之后。况词笔、公家素有。门外池塘澄鉴影，步晓堤、残月歌杨柳。观河面，不曾皱。金陵往事空怀旧。但赢得、庾信江关，小园新构。卅载寓公坛坫主，恰似小仓山叟。更告存、达观同口。七十古稀吟杜句，问寻常、酒债清偿否。休再念，黄垆友。文运江河下。慨山城、凋瘵年年，怕论风雅。端赖扶轮支只手，独障百川东也。每兴发、珠玑喷洒。堪笑俗儿难换骨，比巴人、敢议阳春价。怜和寡，任嘲骂。问奇载酒忘疏野。愧彭宣、后堂频到，花晨月夜。学剑学书从所好，更侍竹林游冶。全不管、腐儒惊诧。久矣春风陶醉了，喜今番、晋祝杯重把。歌一曲，为公写。"}