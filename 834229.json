{"id":"834229","title":"金缕曲 其三 武陵余子澄嵩庆","dynasty":"清末民国初","author":"易顺鼎","text":"腻月斜街路。瞥楼台、澹黄瞒过，玉骢嘶处。恁地粉郎心上窄，也把香名容住。才不枉、飘零如许。醉写乌阑浓蘸墨，是那场、春梦真凭据。愁彀了，凤城旅。蛮江夜火沙堤步。挽吟桡、相看欲笑，依依情素。跨蝶花天能几日，又换冷枫红舞。也算作、才人际遇。闻道青篷还载酒，正横吹、龙笛湘江雨。披一领，绿蓑去。"}