{"id":"682479","title":"送少师许先生致政还新安","dynasty":"明","author":"区大相","text":"阊阖初辞剑履班，天门回首望龙颜。香凝合殿朝衣冷，花发平章赐第闲。绿野乍开丞相去，赤松真伴帝师还。采芝日暮商歌起，身在黄山紫翠间。常时封事答宸旒，天下安危在运筹。北阙来承鱼水遇，东山归待菊松秋。还因汉世思黄绮，岂向尧时慕许由。童稚莫嫌三径晚，五湖容易着扁舟。十载丝纶藉上卿，几回霖雨慰苍生。夔龙业就身先退，鸿鹄歌来翼已成。天为老臣全晚节，时逢明主竟遗荣。前星重朗边烽息，此是先生后乐情。中兴调燮属盐梅，丙魏同心佐帝来。白昼曹门频却扫，青霄弘阁几怜才。岁星本合归东海，荧惑胡为掩上台。临别岂劳秋草怨，石渠桃李半新栽。保傅青宫白发新，玄成勋业在枫宸。篱花未醉陶元亮，镜水先归贺季真。凤诰旧颁云五色，龙楼新捧日重轮。徒令祖帐青门客，怅望贤哉此老臣。紫阁秋风咏季鹰，新安江色兴堪乘。业传虎观窗前读，心记龙门醉里登。西掖桐疏无凤宿，东陵瓜美倩人称。卢敖稽首天师去，白岳云中第几层。"}