{"id":"1031418","title":"群玉殿赐宴","dynasty":"宋","author":"蔡襄","text":"治道承炎历，皇基亘万年。深仁涵海岳，至德著坤乾。文物归元首，臣邻必巨贤。蓼萧思及下，奕叶力追先。昕色方群进，胪音忽四传。衣冠纷杂遝，台殿郁蟺蜎。宝字崇三圣，瑶图秘九天。荣河祥气彻，昭汉晓光旋。磊砢珠玑在，峥嵘岁月迁。家声终卓越，上意益恭虔。书观开铺首，宸毫落彩笺。烟云初不定，鸾凤互相鲜。拜赐兼金重，珍藏尺璧全。人人皆自得，事事独超先。睿藻敦风教，冥搜出化权。来从玉山府，远过柏梁篇。回驭临高馆，推恩锡广筵。迷魂游帝所，休应动星躔。申命严樽俎，新章被管弦。千龄叨际会，旷古绝寅缘。大施难论报，精诚第祝延。唯应歌盛美，乐石可磨镌。"}