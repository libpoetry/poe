{"id":"1117023","title":"熙宁壬子八月于洛阳妙觉寺考试举人及还道出嵩少之间至许昌共得大小诗二十六首 和顿主簿起见赠二首","dynasty":"宋","author":"苏辙","text":"声病消磨只古文，诸儒经术斗纷纭。不知旧学都无用，犹把新书强欲分。老病心情愁见敌，少年词气动干云。搜贤报国吾何敢，欲补空疏但有勤。一锁楼中暗度秋，微官黾勉未能休。笑谈容我聊纾放，文字凭君便去留。杯酒淋漓已非敌，清诗窈眇更难酬。东归犹得联征骑，同上嵩高望九州。"}