{"id":"779790","title":"红情 春尽日，过袁又恺枫江草堂，索赋红蕙词","dynasty":"清","author":"戴延介","text":"空山艳到。正霁痕消雪，霓裳换了。妆晕新娇，楚水湘云梦春晓。莫是灵妃醉后，倚酡颜、双蛾替扫。待开帘、静抚瑶琴，愁思满残照。漫笑。同心少。护一曲朱栏，一分花好。冷枫句杳。重与镌题咏香草。拟采红心吊古，怅美人、碧波缥缈。又粉痕、吹尽也，鹃啼春老。"}