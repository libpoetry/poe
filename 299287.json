{"id":"299287","title":"唧唧行·唧唧复唧唧","dynasty":"清代","author":"郭金台","text":"唧唧复唧唧，人定夜阑，山南斗北。侧足窘步，来相促逼。中野露零振羽翼，迁客苦心听不得。唧唧复何语，上诉高高者天，下顾蚩蚩何许。斗酒阑干，惟予与汝，白眼临风告无所。诗成大叫谪仙闻杯来，但唤刘伶举重行行君且止。夕阳昨照西山紫，老龙不惊云徙徙。枯蝉夜啸空山里，我欲闻之君塞耳。晚浩歌，朝强食，抚山川，动颜色。张须秃发两无言，风雨秋郊露胸臆。唧唧复唧唧，我愿与君适乐国。"}