{"id":"863797","title":"四皓庙 其一","dynasty":"宋","author":"王禹称","text":"秦皇焚旧典，汉祖溺儒冠。万民在涂炭，四老方宴安。白云且高卧，紫芝非素餐。南山正优游，东朝忽艰难。高步揖万乘，拂衣归重峦。飞鸿自冥冥，束帛徒戋戋。古庙对山开，清风向人寒。更无隐遁士，空有宾客官。况我谪宦来，尘迹污祠坛。朝衣惭蕙带，佩玉愧纫兰。或依阶下树，陶暑解马鞍。或借庙前水，乘秋把鱼竿。吾道多龃龉，吾生利盘桓。登山殊未倦，饮水聊尽驩。精灵莫相笑，此意乐且盘。"}