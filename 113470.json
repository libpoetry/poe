{"id":"113470","title":"次韵孙子实寄少游","dynasty":"宋代","author":"黄庭坚","text":"薜宣欲吏云，季氏或招闵。此公胸中秋，万物欲收稛。卖药偶知名，草玄非近准。才难不易得，志大略细谨。士生要弘毅，天地为盖轸。骥来盐车骖，井下短绠引。难甘呼尔食，聊寄粲然辴。谁能借前筹，还妇用束縕。吾闻调羹鼎，异味及枌堇。岂其供王羞，而弃会稽笋。"}