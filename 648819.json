{"id":"648819","title":"陈氏贞寿堂","dynasty":"明","author":"杨士奇","text":"北堂融融春昼长，锦树错落含春香。堂中老母今八十，鹤发如丝身乐康。母昔初嫁时，玉环自矜惜。殷勤奉君子，顾盼怜贞白。一从守空闺，皎皎冰雪色。下有□男儿，力学慕古人。季儿生来不识父，今年六十霜鬓新。明经射策选上第，金马玉堂高致身。大箱俸钱奉慈母，愿母十年百年寿。清朝南极老人星，正照华筵酌春酒。五福重好德，德厚福亦同。伟哉贞寿堂，乡里高其风。人之贞节乃大义，烱如白日光洞地。方今圣朝务表励，作歌欲告观风使。"}