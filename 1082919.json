{"id":"1082919","title":"朝宗以诗见赠叙从游之乐广其意作古诗谢之并简敦仁德秀","dynasty":"宋","author":"欧阳澈","text":"延陵有伟人，遗我锦绣篇。粲粲荡醉眼，的的争春妍。卷阿细考覈，字字皆青钱。知公太瘦生，苦吟希阆仙。丹煅复精鍊，落纸人争传。亦常慕坡翁，汗漫如涌泉。有时醉风月，健笔挥云烟。冷饮味古昔，诗话珍盈编。嗤点寓深旨，读之心洒然。公才本瑰玮，那复加雕镌。耻与俗吏偶，杜门宗圣贤。岂意阘茸辈，辱公倒屣延。倾盖顿忘形，披雾呈青天。襟怀未易测，醉中颇逃禅。间亦不自揣，效颦西子前。骅骝超逸足，驽骀乌能先。但欲偷格律，引玉时抛砖。每荷不鄙斥，珠玑贻我偏。樽酒结诗社，卓荦俱樊川。风流王世子，远拍贞曜肩。食齑肠亦苦，志操不少迁。季子金闺彦，高吟常醉眠。四明有狂客，解龟须见怜。伟我三二友，才名足联翩。休歌出无车，休咏寒无毡。得钱即相觅，烂醉清平年。排闷强裁句，摆脱尘中缘。风云会遇自有日，骊珠不到终沈渊。公不见新丰旅人时未偶，鸢肩沽酒浇尘垢。谋猷一旦重朝廷，始信男儿暂奔走。"}