{"id":"1125152","title":"还诸唱和雪诗次韵作二首","dynasty":"宋","author":"晁说之","text":"萧散人间阮始平，轻盈云外董双成。飞英试比休争丽，连璧驩言与共明。黄竹异时徒思苦，幽兰同调得心倾。何须灞岸蹇驴夜，更学幽人老婢声。胸中块磊若为平，今日相如雪赋成。广野喜逢三得白，高山真遇四边明。瑶音顾我何能和，玉色烦君几见倾。形秽由来惭独目，自怜犹识佩环声。"}