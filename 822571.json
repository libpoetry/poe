{"id":"822571","title":"瑞鹤仙 收灯节对盆兰感忆","dynasty":"清末近现代初","author":"周岸登","text":"璅窗兰气暖。唤玉妃、梳洗返魂骚畹。春迟楚天晚。记芳馨依旧，泛人曾见。光风乍转。麝熏浓、清尊共款。奈湘波、不浣愁襟，认取泪绡红变。肠断。楼心归梦，画里吴船，柱边斜雁。书沈路远。钗卜误，镜盟换。想佳人、空谷国香遗恨，恨逐琼芽暗展。付瑶琴、细写幽姿，露痕自剪。"}