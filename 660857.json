{"id":"660857","title":"季弟允恕家居十有五年几若与世相忘者兹再被召命长银台无复可辞之意于其行也赋得五言古诗一篇送之","dynasty":"明","author":"罗钦顺","text":"山林阒人迹，抱此幽独姿。幸有同气良，出入相携持。春风花下酌，秋巘云间欙。论文或竟夕，次第分醇疵。外物复何有，真乐良在兹。悠然天壤间，百岁以为期。今也志尤伟，閒居亦孜孜。积书早充栋，博览仍精思。上下数千载，历历如见之。庶几经济业，岂曰华藻为。忆昔尝在服，颇受先皇知。金门敷奏下，退食每委蛇。归省得宽告，养疴竟栖迟。手栽西墅梅，结实已累累。大来新万象，求旧靡遐遗。圭璋敢自儗，特达蒙恩私。趋命理宜急，图报今其时。画船双桂棹，宛在澄江湄。君当别我去，我老将安资。相送不能远，梦寐还相追。微霜清远驿，到处堪题诗。殷勤寄鱼雁，以慰长渴饥。"}