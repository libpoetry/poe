{"id":"937317","title":"赠竹十韵","dynasty":"宋","author":"陆游","text":"放翁小筑湖西偏，虚窗曲槛无炎天。人间乃有真富贵，绕舍十万碧玉椽。连林娟娟泫清露，高枝袅袅摇苍烟。常忧俗客触新粉，屡戒园丁伤逸鞭。凉生尊斝消午醉，声撼窗扉惊昼眠。春残斸土得美茁，气压卿相食万钱。尔来作吏若堕阱，每一梦到心悽然。还家再见却惝恍，尘土何地从臞仙。囊中幸藏餐玉法，欲屏万事相周旋。更当待月出东岭，坐石泠泠挥响泉。"}