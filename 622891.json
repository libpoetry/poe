{"id":"622891","title":"再往","dynasty":"明","author":"郭之奇","text":"朝心不改鬓丝出，无那挥鞭踏晓日。衰草时将马足迷，凉烟每就征衣栉。眼际幽岩决眦浮，意中寒竹交襟密。碧涧微含摩诘图，青山正迩玄晖室。朝云作黛黛如凝，暮月流光光似溢。为暮为朝昔者人，月光云黛今谁匹。当前嘿嘿奈渠何，独坐悠悠念所失。远望生憎血泪蒙，悲歌未许伤心毕。人生有情空自昵，山月山云万古一。云飞月散暮山深，回首荒陂转愁疾。"}