{"id":"1042901","title":"送福州范文学兼寄张宜","dynasty":"宋","author":"刘攽","text":"山林忍长饥，君门不易入。今时行路难，自古志士泣。范生岷峨秀，学古名字立。流沙万里驹，未恨晚羁絷。一命吏瓯越，扁舟去乡邑。文学亦备员，海禺更卑湿。扬帆下三峡，南斗安可挹。问津颇浩荡，蹈险实蹇涩。吾闻养贤俊，不但糠籺给。乃知黄金台，始隗众士集。送行勿惆怅，人寿期七十。古来功名士，白发亦可及。因君谢张老，青紫未易拾。且当黄鹄举，不尔玄蛇蛰。"}