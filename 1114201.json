{"id":"1114201","title":"久不饮酒春日得家问喜甚与宗之对酌调马驿中速饮数觥径醉醉中和东坡醉题四首","dynasty":"宋","author":"李纲","text":"海峤无佳酿，经时不入唇。巨觥今一醉，远问到初春。偶脱长鲸口，来寻仲子邻。醉中轻万里，始信浊醪神。畏病不举杯，延客秖烹茗。浩然云海间，不醉亦不醒。偶蒙雨露恩，渐脱瘴疠境。曲生粗可人，相对聊酩酊。久客殊念家，归途渺江汉。是身如浮云，罹此无穷患。今夕定何夕，一酌千忧散。从兹日曛酣，此意君莫间。饮少辄大醉，醉中识其真。天地一秋毫，况此渺然身。归休岩穴间，坐阅万态新。去去勿复道，时清为幸民。"}