{"id":"292304","title":"拜星月慢·梦地重来，坠欢枨触，和友人怊怅词","dynasty":"现代","author":"张尔田","text":"露渍綦苔，烟笼屏蕊，小觅閒坊竹静。别梦曾经，隔飘镫阑影。笑携手，暗忆明霞秀靥初见，暖日同墙相凭。月下梯横，指黄昏教认。绣骢嘶、省识城南近。东风地、似觉千红迎。几度燕幕还巢，奈楼空花暝。倚清歌、顾曲何人听。寻芳步、浅立双鸳径。便纵有、叶寄堪题，悄流波不定。"}