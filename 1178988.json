{"id":"1178988","title":"赐诸州刺史以题座右","dynasty":"唐","author":"李隆基","text":"眷言思共理，鉴梦想维良。猗欤此推择，声绩著周行。贤能既俟进，黎献实伫康。视人当如子，爱人亦如伤。讲学试诵论，阡陌劝耕桑。虚誉不可饰，清知不可忘。求名迹易见，安贞德自彰。讼狱必以情，教民贵有常。恤茕且存老，抚弱复绥强。勉哉各祗命，知予眷万方。"}