{"id":"814279","title":"古意","dynasty":"清","author":"周映清","text":"美玉产昆冈，千载埋幽壑。一朝出尘氛，光气耀重薄。剖璞得良匠，拂拭事砻错。晶莹无纤瑕，素质秉磅礴。急投非其意，韫椟甘淡泊。忽逢席上聘，观者尽错愕。璠玙遇有时，珍重葆坚确。东山有佳木，上栖白项乌。晨昏恋旧巢，岁暮犹将雏。雏成刷毛羽，振翮游上都。朝饮蓬池水，夕宿琼苑株。亟归思反哺，岂谓身已孤。绕树三百匝，空使尾毕逋。哀鸣白云端，苍昊不可呼。"}