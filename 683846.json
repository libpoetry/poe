{"id":"683846","title":"七夕病中","dynasty":"明","author":"王世贞","text":"病骨萧然一叶秋，疏帘不卷绛河幽。茶瓜酒果从无分，不起人天两地愁。邻家乞巧候天孙，月转参横不掩门。拙癖病来逾自爱，卧陪孤影度黄昏。共君闲傍小溪行，爱弟东庄看犊耕。许与曼殊能许未，虽游族姓不求名。沈郎征事近何如，旗鼓萧翁尚有余。嗒尔相看无一句，可能消尽腹中书。"}