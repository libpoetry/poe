{"id":"779850","title":"湘春夜月 莲衣词，为米楼赋。用张渌卿调","dynasty":"清","author":"戴延介","text":"过横塘，艳魂花外吹香。试问卅六鸳鸯，若个梦成双。自分莲心独苦，又澹烟疏雨，替作凄凉。只闹红一舸，而今甚处，闲了斜阳。艳歌忽起，素波乍冷，残月昏黄。解佩归来，算只有、一重烟水，摇曳愁长。泪珠揾也，等几时、还赋清湘。怕再过、那秋风江上，并刀未剪，已断柔肠。"}