{"id":"293419","title":"有感·人子朝暮出","dynasty":"清代","author":"翁心存","text":"人子朝暮出，倚闾尚徬徨。千里与万里，极目何能望。啮指忽心动，引领祇内伤。伊余髫龀时，随侍于朐阳。山城霜月苦，讲舍秋风凉。母绩儿夜读，共此镫烛光。儿方治《毛诗》，读至《四牡》章。掩卷忽有感，清泪含两眶。阿母顾儿笑，愿儿学范滂。矧当太平时，驰驱敢或遑。男儿志四海，安可恋故乡。长跪谢阿母，教儿以义方。忽忽四十载，膂力犹幸刚。吁嗟奉英簜，何如萟稻粱。"}