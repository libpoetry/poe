{"id":"527597","title":"白雪篇","dynasty":"明","author":"何景明","text":"玄飙作雪龙沙窟，万里吹花度南麓。千门九衢堆已遍，翠崖丹壑沾应足。曙辉寒素积崔巍，中天照耀琼瑶台。羲和不知六龙在，仙人遥乘万鹤来。依楼傍槛坠深院，轻罗白纻谁曾见。已将弱舞斗回风，未遣明姿让流霰。城中车马不动尘，党家金帐暖围春。岂知穷巷衡门里，亦有当时高卧人。"}