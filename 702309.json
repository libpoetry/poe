{"id":"702309","title":"元宵","dynasty":"明","author":"程通","text":"上元佳节几时逢，知是新春正月中。香散梅花千点雪，舞低杨柳一帘风。楼头玉漏声从转，策下金吾禁已通。况喜君王恩似海，人歌人醉万方同。金吾弛禁任更阑，巷陌游人自往还。灯火今宵同万国，蓬莱何处是三山。柳霞泼瓮春如海，梅雪沾衣夜不寒。一笑相逢总忘寐，不知身世在人间。"}