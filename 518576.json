{"id":"518576","title":"和双溪杭佥宪谒曹娥庙留题","dynasty":"明","author":"张吉","text":"水滨故事堪搜索，宓妃枕也湘妃瑟。茫茫真伪苦难分，游子相猜非一日。兰芎山下草露零，孝女高风谁复觅。双旌冉冉导双溪，芳醑雅歌相继出。邯郸古碑久磨灭，临江土木空形质。老瞒逆焰已熏天，汉鼎多年泯馨飶。碑阴隐字揣摩馀，犹与徒人较疏密。不思娥心憎犬彘，怒气潜张己盈室。娥生玄圣作经前，直与共姬迭书卒。水火无情道本高，千古越峰无峍崒。"}