{"id":"924549","title":"次韵子瞻谪居三适 午窗坐睡","dynasty":"宋","author":"苏辙","text":"定中龙眠膝，定起柳生肘。心无出入异，三昧亦何有。晴窗午阴转，坐睡一何久。颓然拥褐身，剥啄叩门手。褰帷顾我笑，疑我困宿酒。不知吾丧我，冰消不遗寿。空虚无一物，彼物自枯朽。梦中得灵药，此药从谁受。侵寻入四支，欲洗自无垢。从今百不欠，只欠归田叟。"}