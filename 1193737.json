{"id":"1193737","title":"杂曲歌辞 宫中乐","dynasty":"唐","author":"令狐楚","text":"楚塞金陵靖，巴山玉垒空。万方无一事，端拱大明宫。雪霁长杨苑，冰开太液池。宫中行乐日，天下盛明时。柳色烟相似，梨花雪不如。春风真有意，一一丽皇居。月上宫花静，烟含苑树深。银台门已闭，仙漏夜沉沉。九重青琐闼，百尺碧云楼。明月秋风起，珠帘上玉钩。"}