{"id":"697587","title":"住石莲洞赠念庵先生四首","dynasty":"明","author":"胡直","text":"石洞何寥廓，石莲朵更奇。窍从天地凿，花是鬼神为。山曲藏兰若，云深见肉芝。种田真避世，渔父尚无知。神仙留秘室，今古待高贤。到此真非世，开门别有天。人同谷口卧，景即辋川妍。七日叨观局，人间不记年。青莲居士宅，黄石老人书。久已从吾好，翛然应物虚。澹云空色相，脩竹见真如。凡骨参灵境，萧疏自丧吾。山坼奇无尽，更疑琪树层。穿篱鹿豕惯，争席野人曾。高落山巅水，曲垂石窦藤。逃名犹未巳，住屋混禅僧。"}