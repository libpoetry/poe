{"id":"11442","title":"客舍苦雨即事寄钱起郎士元二员外","dynasty":"唐代","author":"卢纶","text":"积雨暮凄凄，羁人状鸟栖。响空宫树接，覆水野云低。穴蚁多随草，巢蜂半坠泥。绕池墙藓合，拥溜瓦松齐。旧圃平如海，新沟曲似溪。坏阑留众蝶，欹栋止群鸡。莠盛终无实，槎枯返有荑。绿萍藏废井，黄叶隐危堤。闾里欢将绝，朝昏望亦迷。不知霄汉侣，何路可相携。"}