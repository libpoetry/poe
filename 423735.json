{"id":"423735","title":"题痴仙无闷草堂遗集谒明延平郡王祠","dynasty":"近现代","author":"苏大山","text":"我家刺桐之城南，距王之家相隔七十里。五马奔江一马回，蜿蜒到海山隆起。维舟岁暮霜满天，寒潮龁石利如齿。手携村酒酹王祠，耳门旁启破碣峙。凄凉父老话墙东，道是铁锁双扉二百祀。今我鼓轮渡海来，红羊再换天地圮。长白山头风雨哀，鸱鸮无声予室毁。忍把江山付与人，似此亡国创局真。僪佹不如当年弃掷一珠厓，人心弗逐草鸡死。箫鼓纷纷报赛忙，争掬寒泉荐兰芷。崇王之德报王功，危檐切日云凝紫。振衣我复谒王祠，独立苍茫凭故垒。饶舌贯一扬枯灰，起年灭年双甲子。讵真神怒触羊山，胡虏之福天相尔。又非龙碽偶不灵，荡决百战终难恃。乃叹天心人事不可知，金陵之役甘洪战败楼船燬。画牢江戒弗奋飞，投书痛哭还苍水。成败英雄休更论，大笑区区羞得雉。回忆焚罢青衣哭庙时，斗血磅礡冲冠发怒指。桃花山上起誓师，子弟藤牌多才技。峨峨金厦两门高，奈何踣鹿争角犄。二云已殉稚山焚，南来慷慨无奇士。云根汉影石且沈，腥膻莫涤河山耻。崎岖辟地毗舍耶，挥戈一怒驱彼荷兰之人如羊豕。生聚十年倘可期，或者捲土重来报一矢。胡为垂天翼折鹏不还，徒使风冷扶摇终南徙。古来英雄无命鼎以亡，况王之年三十有九耳。持此东都尺地比田横，岛上五百头颅空掷矣。低徊往事百感纷，河清再见知难俟。汉腊未应遗老忘，中原谁念轩辕纪。梨洲特笔自森严，始末一篇非信史。亭林海上空表哀，愁杀夷门频拊髀。惟有牧斋和杜秋兴诗，风人妙得春秋旨。功狗宁知非种锄，论定诛心追祸始。靖南竖子未足谋，卖汝腊丸之中书片纸。更将海外半壁断送之，直与贩国承畴同一揆。不则朝廷猜忌靖海方正深，安能加以推心仗驱使。天命虽云有所归，相公事业毋乃鄙。吁嗟乎，宋人灭宋弘范张，我欲援例大书光地李。"}