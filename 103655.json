{"id":"103655","title":"读问月·我读李白问月诗","dynasty":"宋代","author":"梅尧臣","text":"我读李白问月诗，乃知白也心太痴。明月在上尔在下，月行岂独君相随。白兔捣药亦何疗，常娥孤栖欲嫁谁。古人今人被磨灭，休问有来都几时。唯有长照金樽里，此言万世不可移。但能自醉月自落，夜夜如此谁复疑。一月二十二三日，半是风雨相乖离。常愿晴明对以饮，耳边流水胜鸣丝。"}