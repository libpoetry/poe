{"id":"214235","title":"示元度·今年锺山南","dynasty":"宋代","author":"王安石","text":"今年锺山南，随分作园囿。凿池构吾庐，碧水寒可漱。沟西雇丁壮，担土为培塿。扶疏三百株，莳梀最高茂。不求鵷鶵实，但取易成就。中空一丈地，斩木令结构。五楸东都来，斸以遶檐溜。老来厌世语，深卧塞门窦。赎鱼与之游，喂鸟见如旧。独当邀之子，商略终宇宙。更待春日长，黄鹂弄清昼。"}