{"id":"1109375","title":"送林锡远帐勾罢官北引二首","dynasty":"宋","author":"刘弇","text":"五月角黍江南天，骊驹送客黄金船。悠悠别思不足道，去去宦情如欲仙。青萍由来异死铁，绿绮未易论胶弦。强怀为君歌短什，壮图辄勿轻流年。由来不敌是清才，尚喜相逢契此怀。直把唯阿平笑语，更将尔汝外形骸。吾身方愧猿拘槛，君事何疑箭插靫。天子圣明思急策，试论弊事决阴霾。"}