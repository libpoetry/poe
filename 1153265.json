{"id":"1153265","title":"和柯古穷居苦日喜雨","dynasty":"唐","author":"韦蟾","text":"贞机澹少思，雅尚防多僻。揽葛犹不畏，劳形同处瘠。头焦讵是焚，背汗宁关炙。方欣见润础，那虞悲铄石。道与古人期，情难物外适。几怀朱邸绶，颇旷金门籍。清奥已萧萧，陈柯将槭槭。玉律诗调正，琼卮酒肠窄。衣桁袭中单，浴床抛下绤。黎侯寓于卫，六义非凡格。"}