{"id":"1089339","title":"次韵德友惠黄雀","dynasty":"宋","author":"许及之","text":"兴来把酒杯，径欲连台拗。聊用资吟哦，岂谓贪醉饱。晨起秋思清，茶罢诗肠搅。筠斋伫远思，诗筒驰速巧。饷我晚田雀，如鹰初脱爪。惠我长城句，如栋略无桡。雀命虽甚微，饥驱亦良挠。何异不农耕，而乃窃禄稍。哦诗思陶谢，论交怀管鲍。只消寄诗篇，断不厌煎炒。"}