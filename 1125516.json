{"id":"1125516","title":"霞山叶学谕家梅下饮二首","dynasty":"宋","author":"袁说友","text":"岁阑何地看梅花，霜日新晴晚更嘉。古观去寻寒士屋，山园来近旧人家。香传细密闻仍久，影倒高深落又斜。同是溪南閒澹者，暂时相赏醉无哗。不待梅梢三两花，任他酒薄漫殽嘉。恍然灵运穿林屐，妙矣王维入画家。静听喔咿鸡唱晓，明分疏落雁行斜。醉吟却是寻芳客，借取残冬一笑哗。"}