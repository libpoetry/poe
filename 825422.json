{"id":"825422","title":"十二月二十五日鉴泉示生日诗","dynasty":"清末近现代初","author":"郑孝胥","text":"避兵真偷生，亡国方忍死。非徒无死所，留眼将有视。君王何所慕，弃国如敝屣。天倾地维绝，举世悖人理。老夫今焉归，投彼虎与兕。磨牙复吮血，大乱从此始。嗟君抱忠义，阿世深所耻。伤心生日诗，不啻以自诔。歌哭老更哀，意气付逝水。惟应奋史笔，文献徵宋杞。恶名彼何成，千秋诛竖子。"}