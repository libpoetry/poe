{"id":"512741","title":"吴俗火葬","dynasty":"明","author":"沈周","text":"火葬坏吴俗，沿愚罔知教。体魄轻父母，死即畀野燎。何异炎人㱙，亦类仪渠烧。古敛以周身，致虑防臭暴。复棺益之椁，厚土事窆焘。区区人子敬，郑重寓私孝。燕师惨掘焚，齐人忾敌效。子岂忍父母，炮烙曾无觉。曹侯悯其弊，古训不可吊。辟园号漏泽，丛瘗周四墺。士庶尚有言，地局宁尽窖。其言闻之公，击节叹且笑。吴愚不聪明，耳目涂泥淖。譬诸黔娄衾，不足我奚校。我为名教惜，㰅埴聊盲导。虐死苟无亲，逆生驯亦要。勿谓一爝微，大恶由兹造。"}