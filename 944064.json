{"id":"944064","title":"钱弊","dynasty":"宋","author":"陈造","text":"为家重墙垣，为民须货殖。扬庐国北户，东南赖控扼。淮民鱼米馀，百货仰殊域。用铜防外泄，用铁乃奇画。一利伏一弊，救弊要得策。持货贸官券，舍此莫衣食。钱货天下用，铁乃限南北。坐令两淮民，块处断贸易。计铁取券直，十才收六七。朝贤爱淮民，此困盍矜恤。铜铁均国宝，通变岂无术。近甸视远地，未可岐畛域。况今苦倒垂，倚待振焚溺。缘江八郡尔，杂用顾何失。官券朝北来，淮俗暮安宅。即今私铸断，胡尚胶今昔。吾贫复淮人，计势不容默。"}