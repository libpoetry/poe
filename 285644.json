{"id":"285644","title":"念奴娇·入春几日","dynasty":"清代","author":"李慈铭","text":"入春几日，又匆匆分得，韶光刚半。病里每愁佳节过，何况天涯羁怨。帐构馀香，罗巾残墨，零落无人管。东风归去，故园重问莺燕。那见此际江南，澹烟微雨，玉笛吹都遍。弹指十年重叠恨、偏到今朝凄断。蜡桃花，绿纨金蝶，可惜闲庭院。秋千墙角，夜来明月撩乱。"}