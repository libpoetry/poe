{"id":"1113640","title":"江神子/江城子","dynasty":"宋","author":"李之仪","text":"恼人天气雪消时。落梅飞。日初迟。小阁幽窗，时节听黄鹂。新洗头来娇困甚，才试著，夹罗衣。木梨花拂淡燕脂。翠云敧。敛双眉。月浅星深，天淡玉绳低。不道有人肠断也，浑不语，醉如痴。今宵莫惜醉颜红，十分中，且从容。须信欢情，回首似旋风。流落天涯头白也，难得是，再相逢。十年南北感征鸿，恨应同，苦重重。休把愁怀，容易便书空。只有琴樽堪寄老，除此外，尽蒿蓬。阑干掐遍等新红，酒频中，恨匆匆。投得花开，还报夜来风。惆怅春光留不住，又何似，莫相逢。月窗何处想归鸿，与谁同？意千重。婉思柔情，一旦总成空。仿佛么弦犹在耳，应为我，首如蓬。"}