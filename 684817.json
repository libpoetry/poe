{"id":"684817","title":"丁卯首春余辞家薄游端己首唱骊歌情词凄宕征途吟讽依韵和之并寄呈韬仲以志同叹","dynasty":"明","author":"王彦泓","text":"几夜猖狂别恨侵，踏歌相送最情深。明朝独醉黄茆店，更有何人把烛寻。知君心赏寄灯楼，趁月追寻到晓筹。应恨狂朋漂泊去，明朝谁问拾钗游。感君同病更知音，许把闲情次第吟。别去向谁吟一字，纵无离恨也难禁。翘首南云一雁翔，愧无书问到池隍。乡园事事驱人出，只有朋欢系客肠。薄幸江南杜牧之，花前落魄醉难支。阻风中酒谁相伴，赖有韦庄一卷诗。"}