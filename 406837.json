{"id":"406837","title":"高阳台 白帝城","dynasty":"近现代","author":"汪玢","text":"白帝云孤，瞿塘月冷，江潮尚裹龙腥。老杜悲秋，萧萧木叶关情。黄沙翠石成疑阵，笑吴人、空自谈兵。竹枝歌，楚水巴山，时雨时晴。当年世俗多淳朴，有银簪负水，短笠烧坰。山上人家，朝朝暮暮猿鸣。西风吹梦成今昔，只沙边、依旧鱼罾。动吟思，明日回舟，也下江陵。"}