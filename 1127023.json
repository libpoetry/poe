{"id":"1127023","title":"晚泊长沙示秦处度范元实用寄明略和父韵五首","dynasty":"宋","author":"黄庭坚","text":"昔在秦少游，许我同门友。掘狱无张雷，剑气在牛斗。今来见令子，文似前哲有。何用相浇泼，清江绿如酒。范公太史僚，山立乃先达。发挥百代史，管以六经辖。投身转岭海，就木乃京洛。仲子见长沙，且用慰饥渴。秦郎水江汉，范郎器鼎鼐。逝者不可寻，犹喜二子在。相逢唾珠玉，贫病问薪菜。豫愁帆风船，目极别所爱。往时高交友，宰木已枞枞。今我二三子，事业在灯窗。秦范波澜阔，笑陆海潘江。愿兹秉经术，出仕荣家邦。少游五十策，其言明且清。笔墨深关键，开阖见日星。陈友评斯文，如钟磬鼓笙。谁能续凤鸣，洗耳听两甥。"}