{"id":"1065279","title":"出檀衣赞二首 其一","dynasty":"宋","author":"释德洪","text":"古佛身上衣，佛佛相付授。慈母爱儿心，针针自成就。是故吾双峰，自少至白首。护惜如镜奁，一尘不敢受。何以出檀名，此时无别虑。如持油钵行，如蹑独木渡。永怀毗尼藏，一旦成万古。纷纷五群众，来观亦顶礼。平时放逸心，化作额间泚。将见衣匣前，泚流似江水。咨尔淮山神，守护当奉职。无使尘涴侵，无使云润湿。谛观不敢瞬，心折三叹息。"}