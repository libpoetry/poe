{"id":"281438","title":"初见雪·我年四十一","dynasty":"现代","author":"林朝崧","text":"我年四十一，今日初见雪。天公弄狡狯，戏锯玉为屑。出门何皑皑，照昼光于月。处处水精帘，家家白银阙。人在冰壶中，肝胆俱皎洁。莹然内观心，坐觉六尘灭。只愁冷我肠，饮酒令之热。在风西北起，暮气森肃杀。松竹冻不僵，梅花香更烈。百草零落后，岁寒知劲节。古人山阴棹，兴为知己发。长安门户多，野人耻干谒。独忆谢女吟，连环思不绝。"}