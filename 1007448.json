{"id":"1007448","title":"九江驿纪梦歌","dynasty":"宋","author":"董嗣杲","text":"西风吹净汀洲明，萧萧雨荻霜芦声。江山幻出琉璃屏，谁歌谪傅琵琶行。三更月满十二城，梦超弱水登蓬瀛。九派水，九叠山，水水山山锦四环。绿罴玄猿守朱关，雪鹤舞影石台乾。瑶树琪花不可攀，花上结子千岁悭。花子错落鱼鳞斑，践幽济胜清肺肝。回首空睨双云鬟，萝香点渍衣袂寒。不觉罡风吹倒还，琼跳璧溅鸣珊珊。"}