{"id":"698777","title":"秋日怀李郎中及边熊二君子五首","dynasty":"明","author":"徐祯卿","text":"秋兴因高赋，雄才忆省郎。山川思不极，云树莽葱苍。对酒知时变，看花恨别长。如何霜后雁，犹未达潇湘。借问关中友，新诗近转多。风烟兴难尽，摇落意如何。熊子元相得，边丞定数过。谁能念离索，樽酒邈山河。昨日逢京使，闻渠再转郎。未妨文字癖，祗益簿书忙。退食迟宫旭，鸣钟候省堂。祗应骑瘦马，缓辔漫成章。每忆边庭实，才清官更閒。斋心禋祀里，覃思艺林间。名致诸公早，诗卑大历还。曹刘尘未远，任尔好跻攀。熊子今何在，秋应奉使还。威侵蕃部落，旌绕汉关山。沛泽从天降，三军动地欢。思君问边略，何日接清班。"}