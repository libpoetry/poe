{"id":"1142282","title":"和德清曹鲁郊七十一吟","dynasty":"宋末元初","author":"牟巘","text":"元日书甲子，晓槃问五辛。颇记绛县老，宜有善颂陈。君乎生是岁，早晚战伐尘。明年七十二，旧谍无纠纷。斜飞滞栖枳，旁观叹积薪。欸乃来泽国，比屋多嚬呻。何由跻寿域，君勿开荒榛。遗以大有年，在在鼓腹人。非徒事勾稽，耄稚情日亲。溪流甚清泚，鹅山亦嶙峋。胡为动乡思，便欲乞其身。驾言登东山，遐眺穷崖垠。有时于沂浴，庶几远俗氛。平生布衣旧，方今鼎铉臣。挽留不听去，好语温如春。悠然复少住，终惠此邑民。九十以珍重，八十起渭滨。如君老益壮，眼明无眵昏。精力殊未衰，齿宿意自新。盍陪英俊游，可是枯槁伦。而况二三子，左右参鱼鳞。从翁取青紫，且姑置垂纶。忆昨初相识，气象清以淳。而我已索如，发短不可耘。蓬庐辱再访，顿觉双眉伸。大笑向我言，六甲那解轮。惟须饮美酒，分饷良已勤。珍重君子意，自酌不及宾。和气何盎盎，喜色何津津。长我梨与枣，平地即仙宸。勿使他馈伤，小大相参辰。悛诵长短歌，尤足夷我神。倘来视富贵，高情渺浮云。想其下笔时，健能斡千钧。君倡我当和，撚髭檐屡巡。向来九老集，往往多沉沦。亦欲相从去，病惫力弗臻。似闻纪初度，先我十二旬。看君咏薰风，笑我醉霜旻。所期在千载，天地见本真。"}