{"id":"903637","title":"鸣鸡行","dynasty":"宋","author":"时少章","text":"三里寥落秋夜长，老鸡望星初引吭。一声二声天沆漭，客梦初回犹惚恍。三声四声天渐明，道上行人马蹄响。嗟尔行人人有心，心长面短谁能寻。薛君脱走窘思虑，刘牧起舞豪精神。勿言咿喔才满座，中有叹悲千万个。君知种种在此鸡，只合鸡声塞天破。吴中老翁百不忙，杀鸡酿酒酬年光。黄紬软暖蒲荐稳，日出三竿犹在床。"}