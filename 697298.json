{"id":"697298","title":"送张大参知睿父擢江右廉访四律","dynasty":"明","author":"胡应麟","text":"万户欢声彻海圻，喧传除目下皇畿。当年石室紬中秘，此夕天垣动太微。玉匣灵文双剑启，银河寒影一槎飞。谁言卤簿江州贵，小队时能问蕨薇。朝看纶綍下宸旒，千骑传呼簇上游。帝命西江移斧钺，人从南国望轩輶。能无丽赋誇滕阁，剩有雄章压沈楼。惆怅双溪溪上月，胡床遥夕梦风流。突兀匡庐雾里来，登高词赋并堪裁。留题欲占青霞色，倚和谁当白雪才。九派寒光彭蠡泽，万家晴色豫章台。遗踪谢监俱零落，一为名流问草莱。望里襜帷大国悬，一时名胜总堪怜。蓝舆数载徵君过，木榻长偕孺子眠。赋忆寒云三洞底，书酬明月九江前。何缘并撷香炉秀，徙倚东林话白莲。"}