{"id":"694263","title":"秋坐碧玉楼","dynasty":"明","author":"陈献章","text":"造次中秋过，商量九日来。诗将秋景淡，菊共老人开。时节陶潜醉，江山宋玉哀。平生沧海意，不受白鸥猜。山中犹远志，小草已人间。不是无经济，谁能断往还。江鱼肥入馔，霜橘绿堆盘。问我心何住，红藤拄杖端。碧玉架云端，朝朝倚玉看。时情膏火里，世事奕棋间。古榻多便静，华簪不博閒。篱根散发醉，又对菊花斑。"}