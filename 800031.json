{"id":"800031","title":"确山道中","dynasty":"清","author":"乔莱","text":"中州天下腹，厥田异斥卤。如何南汝间，千里馀旷土。道询九十翁，涕出语未吐。流寇昔煽乱，中原竞鼙鼓。杀戮兼流亡，千百存三五。村落略有人，城市屋可数。荒山相经亘，白日仗弓弩。余谓殊不然，汝等逢圣主。赐租吏发粟，修文已偃武。牛种亦易致，旱涝非所苦。休养四十年，胡不治场圃？老翁泪纵横，斯理公未睹。户少徭益繁，民贫吏如虎。居者不可留，缺者讵可补。如欲起疮痍，嗷嗷望卓鲁。闻言三叹息，谁其任州府？"}