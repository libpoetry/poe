{"id":"1059269","title":"送王宪赴阙","dynasty":"宋","author":"邹浩","text":"凤诏传天北，輶轩指建章。既能思贾谊，何患老冯唐。况是高门庆，从来美誉彰。灵台悬宝镜，峻节凛秋霜。庖刃诚难敌，黄陂岂易量。承家但清白，报国颇施张。属部分氂犬，终朝事锦囊。收功殊俗士，知已恃明王。此去堪前贺，胡为独倍伤。昔沾淮水润，今借德星光。折柳故多恨，衔环空不忘。他年重望履，应已步岩廊。"}