{"id":"991692","title":"和江邻几咏雪二十韵","dynasty":"宋","author":"梅尧臣","text":"十一月将雪，寒谁计有无。云横冻鵩翼，霰集泣蛟珠。万里风为使，千门玉作枢。缟衣来自郑，涛鹭卷从吴。积甲闻熊耳，观鹅入越都。庭槐高臃肿，屋盖素模胡。骋巧能藏丑，论功解饰枯。巢禽皆白凤，来兽必驺虞。辽俗休誇豕，燕丹久望乌。袒裘无壮臂，附火念焦颅。歌竹休王满，餐毛活使苏。亡羊何可问，别鹤不应孤。靡密同脂网，萦回似舞姝。渐深由片片，取重本铢铢。日月方收照，乾坤不辨隅。虽轻自相压，更絜亦终渝。饥虎僵幽谷，游龙脱劲须。佳人调密蔗，公子拥貂狐。共是空囊客，曾非暖席儒。黄昏特过我，兴与灞陵俱。"}