{"id":"1108798","title":"杂记十首","dynasty":"宋","author":"刘克庄","text":"绿野池新凿，平泉墅又开。乃知造凉殿，谏者不能回。骏马如花妾，平生不负春。如何飞燕语，不恕辇边人。相国私英倩，将军嬖子都。可怜洛阳令，只问主家奴。恍惚天书事，庄严土木功。暮年王太尉，典领玉清宫。养成河北贼，挑致海东夷。空国坐朋字，乱华由党碑。虽则仇平仲，何曾问大年。崇宁一相拜，元祐几人全。登庸局面变，报复念头差。贬削村夫子，褒崇笑夜叉。著论贬临川，谈经抑老泉。权书并字说，究竟果谁贤。至郭陪清语，留衣示别情。奈何凤翔骨，不得宪宗迎。剑履崇刀笔，钧衡付蹶张。贾生年尚少，且去傅诸王。"}