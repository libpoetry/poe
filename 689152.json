{"id":"689152","title":"病马六首","dynasty":"明","author":"何景明","text":"柴公有名马，骑出自京华。峻耳批双竹，奇毛散五花。老能知道路，病已困泥沙。贵贱诚如此，长吟为尔嗟。此马非凡马，曾酣百戢场。耸身思剪拂，驰志在腾骧。侧立青云迥，悲鸣白日长。君恩如不弃，终拟报田方。从来西域种，会是渥洼生。不惜千金买，宁辞万里行。天寒思故道，岁晚滞空城。牵向闲阶下，长鸣意不平。老向关山里，龙媒世不知。恩深思欲断，力尽泪空垂。苜蓿辞天苑，尘沙别月氏。东郊望春草，生意在何时。惜尔西来远，愁看更向东。毛寒常带雪，骨瘦不禁风。惆怅台边士，凄凉塞上翁。徒闻穆天子，八骏历层空。局蹐才难尽，踟蹰意若何。沙寒苜蓿短，路晚蒺藜多。不复驰金市，犹思喷玉河。侧身千里外，常恐岁蹉跎。"}