{"id":"690595","title":"区季方司徒以咏梅八绝索和次来韵赋答","dynasty":"明","author":"张萱","text":"墙角有新枝，群芳未竞时。倩谁三弄笛，为谱陇头诗。月落影尚横，空林晓梦清。何来啼翡翠，梦觉不胜情。蕊破寒微却，东皇自斟酌。请向月中开，莫向月中落。缟衣携素月，香玉供采掇。可是姑射人，来散罗浮雪。暗香非鼻观，疏影岂近玩。醉嗅立如痴，一词不能赞。索笑檐常绕，永夜林初晓。冷艳排冬温，馀香殊未了。知君林下风，多在雪霜中。笑他何水部，却向广陵东。桃李是舆台，清芬独有梅。孤山千古意，今日为君开。"}