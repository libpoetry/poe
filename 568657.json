{"id":"568657","title":"鸱夷子行","dynasty":"明","author":"王世贞","text":"计然有七策，少伯五用之。刍粟如丘山，坐使会稽肥。灭吴既强越，弃之忽若遗。扁舟适齐邦，自称鸱夷子皮。为田僇子我，阴使齐社移。忽复谢所宗，以其重宝归。陶适天下中，众贿所化居。黄金直千万，三致三复挥。少子诛，了不悲，老氏张翕吾所师。神龙变化那可羁，安用区区相印为。"}