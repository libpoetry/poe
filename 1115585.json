{"id":"1115585","title":"晴后再雪四首","dynasty":"宋","author":"杨万里","text":"幸自晴光雪半开，谁将泥脚涴琼瑰。水仙上诉姮娥泣，再遣天花散一回。滕家仙子六琼娘，煮露为酥不剩浆。滴作玉虫千万只，一时飞满白云乡。天上琼楼万玉妃，月宫学舞试云衣。霓裳未彻天风起，脑子花钿星散飞。八盘岭上雪偏清，万斛琼尘作一倾。空里仰看都不见，碧山映得却分明。"}