{"id":"519304","title":"感寓 其五十一","dynasty":"明","author":"朱诚泳","text":"普天皆国土，四海皆国人。唐虞今在上，一视乃同仁。酷吏独何心，咤叱恣威神。爪牙剧豺虎，曾不恤吾民。冻馁任流殍，逸劳谁与均。催科急于火，鞭挞肤已鳞。健吏持帖来，追呼聚比邻。鸡豚给馋口，拜跪回怒嗔。老农二三子，力耕恒苦辛。眼中欲流血，釜中屡生尘。昨日有新条，公家收税银。踟蹰惟四壁，局促仅一身。健吏诟且辱，而敢诉其贫。追随向官去，悲号谋所亲。有女犹未笄，娇痴正青春。商人买为妾，遑恤朱陈姻。儿孙既零替，里胥犹日臻。虐民恃官长，盘飧竞铺陈。破屋存数间，求钱斧为薪。性命苦见逼，恨不沈水滨。斯民乃邦本，吾徒宜见珍。苛政猛于虎，勖哉诸缙绅。"}