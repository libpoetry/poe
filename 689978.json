{"id":"689978","title":"宋宗鲁七咏 河渠春涨","dynasty":"明","author":"张宁","text":"积雨夜初歇，河渠向晓深。岸平芳草没，风漾白鸥沈。浩荡怀殊泽，澄清共此心。龙门知远近，临眺一长吟。秋风村巷起，禾黍远依微。古道无人过，晴空有雁飞。已堪酬岁事，应欲问寒衣。但得丰年乐，莼鲈慢忆归。杨柳绿成蹊，笼烟水面齐。啼莺深不见，骢马只闻嘶。初日光犹暝，回风影渐低。吟行易成趣，归路未应迷。密树荫虚堂，高林昼日长。疏花閒自落，幽梦觉还忘。宦达怀先志，栖迟惜众芳。栽培各有待，非是学三王。春山逢夜雨，剪韭入荒园。绿润茨菰饭，寒生苜蓿盘。时穷聊自给，身在任加餐。肉食知谁补，齑盐重尔存。幽人读书处，茆屋住林坡。灯影留残月，书声隐薜萝。风尘谈铗语，烟雨饭牛歌。今日青云路，飞腾事若何。穷阴连朔漠，积雪满山城。不辨峰峦气，空闻涧壑声。净涵书幌白，寒觉布衣轻。怅望平林外，苍茫烟雾横。"}