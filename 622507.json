{"id":"622507","title":"次广陵过朱章华夜集时章华被言改官中翰","dynasty":"明","author":"郭之奇","text":"未上龙冈望，先求云水居。邗江杯酒夜，秋色月桥初。隋堤旧杨柳，犹照玉钩馀。哀时抚遗迹，临眺独欷歔。以此增离索，归怀速共摅。便令西亭竹，映尔西江庐。或使东阁梅，随我东山裾。时心休错料，古意各踌躇。风波无定所，宦海一污渠。冥飞远缯缴，弹铗笑车鱼。避人非避世，何毁复何誉。且莫攀幽桂，终宜读素书。身名分久暂，云风诏卷舒。我欲乘潮去，于尔定何如。"}