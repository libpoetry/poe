{"id":"580459","title":"结袜子","dynasty":"明","author":"江源","text":"君不见周公大圣人，吐哺礼贤情复真。君不见信陵亦大贤，折节下士意愈坚。二人既下世，屈指今千年。寥寥久不闻，士风亦摧迁。岂无平津阁，亦有孟尝门。待士特虚名，焉有实意存。势位巍巍自尊大，奔竞纷纷望尘拜。上书光范亦可怜，梁指垂泪又何怪。嘉会今逢五百春，坐令风俗浇还淳。见说公卿能下士，眼前结袜宁无人。"}