{"id":"1223564","title":"题赵干江楼风雨图","dynasty":"元","author":"许有壬","text":"人间蕞尔东南陬，金陵李家无远谋。词华欲继后庭曲，不见东风空上楼。当时百事尚纤丽，况在画工专末技。洪河乔岳昧平生，曲阑幽槛穷清致。石头城下无重关，甲马营中有佳气。九天飞坠曹将军，尽卷版图充上计。小儿造化吁可怜，乾坤又到宣和年。君王摇毫自涂抹，片纸落世人争传。坐看南北又分裂，遂使两家同一天。偶从断缣阅小景，慨念兴亡岂天定。而今荡荡混一图，但少侬归理钓艇。"}