{"id":"1131955","title":"题金鳌山如画轩","dynasty":"宋","author":"潘朝英","text":"古木摇阴绿插空，梵宫寂寞草髼松。可怜昔日掀天事，曾对君王跨六龙。春潮暮落海门山，百艇齐飞牡蛎滩。分得鱼虾归野市，满江鸥鹭夕阳閒。乱壑收云接涨澜，一天风露夜漫漫。金鳌不动涵坤轴，海月腾空万宇寒。倦客登临力已疲，高僧故索小窗诗。江山最好君知否，春去秋来烟雨时。"}