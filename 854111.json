{"id":"854111","title":"送俞尉","dynasty":"宋","author":"方岳","text":"空山十日雨，茅屋无炊烟。吾饥尚可忍，夜读声琅然。荒寒数家聚，生理尤堪怜。频年岁不入，枯草生秋田。春深麦犹稚，米斗直万钱。悲哉几斛愁，博此半釜?。前村老翁姥，语笑何由缘。问知好官人，发廪不我朘。常时有司吝，宁肯圭撮捐。官来剖私量，不受吏舞权。中流一壶济，空复宽眼前。高轩忽予过，剪韭相留连。九华元老苍，归袖何翩翩。官无高与卑，为政要可传。使我一念存，所至民瘼痊。常平吾故人，问俗惟初搴。为言民戚休，毋或诿老天。吾方屏田庐，不敢驰书笺。并声绝宣城，倘寄晴云篇。"}