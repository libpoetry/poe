{"id":"1105918","title":"谢几道见示佳什因次元韵二首","dynasty":"宋","author":"王令","text":"曾酬唱和向家溪，嫫母终惭敌艳妻。岂意误将三献玉，翻来轻博一丸泥。利能绝地同庄剑，巧可凌云上鲁梯。巾衍珍藏虽已固，祗愁飞去化为霓。篇篇光绝夺春华，中有纯音正不邪。跛鳖久惭追骏足，降旗今巳怯崇牙。清新格调空吟讽，猥冗言辞自咄嗟。为我指迷终有得，曲蓬从此长丛麻。"}