{"id":"692948","title":"戏题草屋三首","dynasty":"明","author":"杨巍","text":"爽垲非吾愿，结茅独傍村。经营谋素拙，巢窟意犹存。俗士频回驾，高僧常到门。此中风日别，炙背有馀暄。土壁须臾就，柴扉容易开。海乡乏木石，栋宇借蒿莱。尚恐秋风妒，应无燕雀来。平生怀栗里，八九亦多哉。茅茨高几许，所愿避风寒。雅称蓬为户，偏宜竹作冠。自甘刍狗弃，人以卧龙看。深感谷峰老，为予赋考槃。"}