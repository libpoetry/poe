{"id":"908299","title":"无害弟之官梓林伯氏无亏序送之极兄诏之义予言赘矣姑以其意而申言之","dynasty":"宋","author":"李流谦","text":"吾家老仙一世师，挺特风槩老不衰。平生行己有本末，世人不知其天知。急流勇退人恨早，纤尘恐污白玉姿。精神强健腰脚轻，鬖鬖白发明鬓髭。盘谷亭前一幅巾，子掖孙携翁笑喜。无官一品钱满屋，汝辈持底逃寒饥。指心一点物非物，向来所贮惟不欺。慇勤宝此徵后福，如印券契火灼龟。我勤朴斲尔涂垩，障护风雨期勿隳。庭前百拜领翁语，有毫发愧非翁儿。季也才力百倍予，天之报翁或在兹。得其一体敏且强，遇事雹落雷电驰。莫嫌掾尉官职卑，正欲小试观异时。弟兄赠言出寸丹，岂但趣和同儿嬉。伯氏有德君子哉，发言不妄如发机。叙文千字炯星日，是病苦者之神医。愿子铭几铭盘盂，骅骝万里未易期。悲莫悲于生别离，雁序可忍霜风吹。丈夫远怀在门户，正使蚁聚终奚为。酒阑上马飞鸟疾，我亦安能空郁郁。"}