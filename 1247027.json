{"id":"1247027","title":"赠程仲宁","dynasty":"元末明初","author":"唐桂芳","text":"莫究岐黄术，谁研草木经。厥生常夭札，此理竟沈冥。念汝身先达，逢人药最灵。龙蟠休父刻，蜃射相湖腥。秀毓文公里，光扬婺女星。抄方曾授祖，问礼已趋庭。橘井泉犹洌，杏林花更馨。弟兄双璧白，家世一毡青。卧病摧颓久，愁怀涕泗零。秋风色憔悴，晓日影娉婷。解脱诸魔若，能逃二竖形。未妨蓄芝术，政尔用参苓。妙手千金贵，高车驷马駉。鲲鹏将变化，早晚徙南溟。"}