{"id":"810968","title":"杂感四首","dynasty":"清","author":"王季珠","text":"具是衣冠族，名留实不存。经师如土贱，市贩比官尊。异族盟生死，同伦蔑弟昆。胶庠无术业，多半遁医门。天地英华竭，休嫌物力微。学如寒乞米，文是借披衣。艺苑花含泪，黉门草长肥。荡然名教外，游骑竟忘归。运动成风气，如何黑白分。铢钱能用鬼，纶轴早邀君。灾雁哀无命，疲枭乐有群。闷怀无计拨，热酒百回醺。孰尚容寒畯，双眉拓得高。人才收小草，经济嚼空螯。落溷怜名女，呼衿让土豪。冲霄曾有愿，无羽又无毛。"}