{"id":"1079608","title":"赠孙广伯","dynasty":"宋","author":"吕本中","text":"人皆笑君拙，我独喜君直。拙则世所无，直则未易识。昔者中丞公，事主以一德。从容进退间，多士所取则。朝廷九鼎重，冠冕万夫特。尘埃困大路，此老难再得。至今门下士，必以身许国。孰知强弩末，而有百钧力。贤孙后来秀，见我好颜色。收功却扫中，欲任门内责。空弮入善阵，匹马见勍敌。不嫌不识察，但恨无此获。欲赤莫如丹，欲黑莫如墨。吾常持此言，以辨主与贼。苟无牛羊害，则有天地塞。君能但拙直，亦莫忘黑白。"}