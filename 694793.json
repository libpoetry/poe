{"id":"694793","title":"吴中兵乱海上征援感事赋怀因寄元美","dynasty":"明","author":"宗臣","text":"世变忽如此，天心那可知。蛟螭江欲裂，戎地马堪支。当日销金甲，斯人遂赤眉。群奴把芦管，应向阖闾吹。独吟心欲折，南望首频搔。鼓角鲸如立，楼船蜃自高。青天失战马，落日惨征袍。稍幸王开府，临戎有佩刀。传檄纷天地，征兵到薜萝。愁来失俯仰，书去畏江河。痛哭千村暮，横行万骑多。沧洲狂客在，应悔罢鸣珂。不尽黄尘起，重惊赤羽驰。无书问消息，有泪到疮痍。家国愁兼入，签藏事可疑。浮生同远近，斟酌向鸬鹚。"}