{"id":"4200","title":"夜宴洛阳程九主簿宅送杨三山人往天台寻智者禅师隐居","dynasty":"唐代","author":"刘长卿","text":"东林问逋客，何处栖幽偏。满腹万余卷，息机三十年。志图良已久，鬓发空苍然。调啸寄疏旷，形骸如弃捐。本家关西族，别业嵩阳田。云卧能独往，山栖幸周旋。垂竿不在鱼，卖药不为钱。藜杖闲倚壁，松花常醉眠。顷辞青溪隐，来访赤县仙。南亩自甘贱，中朝唯爱贤。仍空世谛法，远结天台缘。魏阙从此去，沧洲知所便。主人琼枝秀，宠别瑶华篇。落日扫尘榻，春风吹客船。此行颇自适，物外谁能牵。弄棹白苹里，挂帆飞鸟边。落潮见孤屿，彻底观澄涟。雁过湖上月，猿声峰际天。群峰趋海峤，千里黛相连。遥倚赤城上，曈曈初日圆。昔闻智公隐，此地常安禅。千载已如梦，一灯今尚传。云龛闭遗影，石窟无人烟。古寺暗乔木，春崖鸣细泉。流尘既寂寞，缅想增婵娟。山鸟怨庭树，门人思步莲。夷犹怀永路，怅望临清川。渔人来梦里，沙鸥飞眼前。独游岂易惬，群动多相缠。羡尔五湖夜，往来闲扣舷。"}