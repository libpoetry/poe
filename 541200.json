{"id":"541200","title":"送大司马刘公晋御史大夫赴南都 其三","dynasty":"明","author":"叶春及","text":"金陵佳丽地，翼翼帝皇都。宫阙出浮云，陵寝翔金凫。貔貅二十万，锬戟鞬雕弧。济济鹓鹭群，蔼蔼王侯居。信哉丰镐俦，岂彼河洛俱。三条控九市，夹巷罗长衢。古来游侠窟，白昼惊扬桴。巍巍司宪台，柏树栖群乌。盛夏厉凝寒，严霜下庭除。豪强莫恣肆，府中有大夫。藜藿诚足采，虎豹山之隅。南以殿长江，北以巩皇图。帝载惟汝谐，钟山且斯须。"}