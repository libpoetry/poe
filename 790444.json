{"id":"790444","title":"读前明贡月楼先生倦飞吟及当时同僚和作赋此纪之","dynasty":"清","author":"王家枚","text":"鲲鹏变化北溟起，搏风上击三千里。摩云八翼忽乘空，鹏雏先向天池徙。暨阳城外龙山趾，世泽上追汉御史。忆昔弘治乙卯秋，父子同举魁多士。才名伯仲陈纪群，承家已足称桥梓。郎君跨灶更轶伦，三年报政官直指。抗章首劾外戚横，触邪先从内官始。是时朝政由奄人，廷杖三十矫称旨。纵然日月旋更明，一副提刑卒致仕。阿翁时官农部郎，粉署承恩荣金紫。一夕倦游归去来，睥睨簪缨如脱屣。新篇赋就倦飞吟，传钞顿贵洛阳纸。自时哲人早知机，时哉仿佛山梁雉。荐绅祖道同赋诗，斗捷争妍各逞技。城北徐公朱紫阳，才华倜傥尤可喜。迄今世变几沧桑，卷轴纷纶目炫视。二疏之后作者谁，千古清风堪媲美。"}