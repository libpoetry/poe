{"id":"53599","title":"溯沙河·轻舟溯河流","dynasty":"明代","author":"汪广洋","text":"轻舟溯河流，信宿忘少暇。委蛇遵大堤，荏苒历初夏。晴光泛流沫，川涨益湍泻。游子念远行，假寐待明夜。方经镏渡湾，倏过鹤丘下。嘤嘤山鸟鸣，的的水花谢。爱此堤上柳，绪风一披洒。棹师力张帆，中流去如马。孤烟隔渚生，偶见捕鱼者。相顾不得言，长歌恣陶写。"}