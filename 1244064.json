{"id":"1244064","title":"悲武昌","dynasty":"元末明初","author":"郭钰","text":"武昌兵甲雄天下，王孙节制何为者。白马将军飞渡江，壮士弯弓不敢射。王船未过鹦鹉洲，红旂已簇黄鹤楼。美人散走东南道，一丝杨柳千丝愁。战鬼衔冤夜深哭，王孙独在淮南宿。淮南美酒不论钱，老兵犹唱河西曲。九江昨夜羽书传，九江太守愁心悬。焉得将书报天子，哀哉不识颜平原。"}