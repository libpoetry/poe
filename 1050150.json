{"id":"1050150","title":"樊山","dynasty":"宋","author":"郭祥正","text":"汉室火符熄，群雄起纵横。两京荡为墟，万里无农耕。曹操劫神器，欲窃禅让名。吴蜀耻北面，鼎峙方战争。杀人如鲙鱼，天地厌血腥。至今武昌邑，尚传吴主城。长江吞八极，圆坛窥杳冥。想当禋郊时，志勇扫搀抢。燔柴封玉牒，冠弁罗公卿。登山锡宴喜，日光烂旗旌。宁知后嗣弱，壮业竟无成。空馀旧基址，千载未攲倾。常时屡掩卷，每读涕泗盈。而况泊舟楫，披榛自径行。霸图何所见，芳草与云平。晚浪淙石脚，犹疑兵甲声。"}