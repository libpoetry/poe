{"id":"873914","title":"沁园春","dynasty":"宋","author":"刘氏","text":"我生不辰，逢此百罹，况乎乱离。奈恶因缘到，不夫不主，被擒捉去。为妾为妻。父母公姑，弟兄姐妹，流落不知东与西。心中事，把家书写下，分付伊谁。越人北向燕支。回首望、雁峰天一涯。奈翠鬟云软，笠儿怎带，柳腰春细，马性难骑。缺月疏桐，淡烟衰草，对此如何不泪垂。君知否，我生于何处，死亦魂归。"}