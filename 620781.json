{"id":"620781","title":"走笔云杜乞王幼度刺史磬口蜡梅","dynasty":"明","author":"区怀瑞","text":"仙人作令梅花村，雪香日日披泉源。烟霞十载卧云杜，千株万株写梅园。我来奔车汉水曲，却笑灌园机不足。玉丛冰窖漫经过，恰值松房春酒熟。恍惚已是姑射居，飞云顶上觅精庐。踏溪弄影皆千叶，宝光五色层相于。此际春镫且莫然，此时璧月照初筵。啁嘈翠羽作良夜，醉乡蝶梦徒翩翩。楚越之吟无不可，欲护洛幡迷处所。嚣埃判隔巳经年，惟有城头候烽火。襭黄缀枝繁更新，乞我远寄山中人。丹砂云母真无赖，蜡遍空山一夜春。"}