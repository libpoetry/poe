{"id":"140028","title":"次韵虞果州泛雪","dynasty":"宋代","author":"魏了翁","text":"黄云叇风雪天，欲之霸桥寻浪仙。炉中榾柮絷寒客，纵欲烧愁能得然。拨灰嚼句不忍吐，竟日南望双眸穿。谁知诗来亦念我，字与六出争明蠲。美人美人呼不来，昭华吹怨楼西偏。况有山头月为友，触拨烟痼撩诗颠。岂无咏絮谢家集，亦有闭户袁安眠。未如山中之对乐，白玉世界天相连。朝看夜听两奇绝，靴霜炉雪知谁贤。褰裳急理剡溪棹，明月已旁羌江还。羌江白云绕亲合，北山夜雨鸣清川。世间真乐不易道，此以意会非言传。惜哉往日不可再，江头望君如望年。研澌笔冻不成报，梦中书劄来翩翩。"}