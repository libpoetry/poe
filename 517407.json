{"id":"517407","title":"题医师卷","dynasty":"明","author":"王称","text":"相业久寂寞，济世谁称贤。赖有肘后书，可拯斯民颠。亲逢长桑君，饮以上池泉。置之百一方，洞见五脏偏。群生欲为阔，夭札相沿旋。七粒或见遗，沉痾顿而蠲。至哉神圣功，可以侔化玄。中和远莫跻，独与岐黄专。奈何媢疾者，尚忌良工先。腠理忽不治，膏肓竟胡痊。因君感吾衷，示此元命篇。"}