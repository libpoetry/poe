{"id":"645020","title":"琴清轩","dynasty":"明","author":"解缙","text":"大瀛海上三神洲，飞仙挟我同遨游。银台金阙丽霄汉，琪花瑶草凉如秋。中有神人粲霞绮，脸若丹砂玉为指。遥持三尺爨下之枯桐，凤喙龙唇半焦尾。芙蓉隐褥青石床，博山垆薰沉木香。珊瑚雁足水晶轸，吴丝絙弦冰缕长。一弦初试韵殊绝，松梢轻缕鸣骚屑。二弦再鼓声琅琅，石上寒泉洒晴雪。弹之再三沉且幽，空谷猗兰香雾浮。祥云捧月海底出，海色含光凝不流。移宫变徵逾五六，凤飞冥冥秋气肃。神栖贝阙凛乎不可留，离鸾翔飞鹤惊宿。泠泠抚遍七弦终，方壶员峤来天风。神鱼跃出九渊浪，潜蛟腾舞冯夷宫。神仙惊骇揽衣起，毛发萧骚飒如水。恍然不知天宇皆清肃，只疑身在冰壶里。我亦与之渡海堧，仙凡间隔三千年。几回梦寐想丰采，妙音落落无由传。近登群玉峰，遍踏丹崖石。望见紫兰溪，涓涓湛沉碧。路逢当曰岛中仙，谪降尘寰人不识。玉童犹抱一张琴，囊封古锦徽黄金。开怀为我奏一曲，坐令万木含幽阴。群雄杳渺迥高迈，似就钧天破聋瞆。万斛烦襟歘扫除，目旷神怡绝纤芥。君莫是攀龙曾上九天飞，学得轩辕数曲之所为。又莫是早年出入宫禁侍虞舜，记得五弦琴上南风诗。不然何事列仙籍，复向人间寄踪迹。收琴且莫寻旧游，共展飙车跨鳌极。跨鳌极，登玉京。君弹山水调，我续升天行。与君唱和永终日，尽写乾坤万古情。"}