{"id":"62107","title":"送待诏文徵仲先生致仕","dynasty":"明代","author":"陆粲","text":"文星南指斗牛遥，先生拂袖归江皋。平原苍莽晨车发，霜天突兀玄云高。忆昨先生登玉堂，千钧笔力开混茫。手翻翠虹霓，翰飞赤凤凰。阴崖绝海垂绚练，文章不独词林羡。琴瑟具谐清庙音，圭璋已备明堂荐。却从纶阁梦云林，山水长悬故国心。燕山东望渺吴越，草堂何处闲风月。茶磨峰前绿树低，行春桥畔花如雪。杖屦今来续旧游，顾盼溪山增秀发。先生雅志追古人，有道何尝羞贱贫。平生气与秋冥迥，未肯低眉事要津。山巅水际从自得，龙腾鹤起谁能驯。我师太常更清真，一官白首从明禋。谏书三上排紫闼，钓竿归抱漕湖滨。共尔完名宛双璧，况也意气同胶漆。丈夫要自能勇退，人生富贵何终极。我曹胡为空役役，虫臂鼠肝争得失。君不见林屋山人名世才，几年为客鸡鸣台。消夏湾前画楼起，木奴千树烟花紫，主人不来谁对此。君归傥为寄双鱼，好共相邀弄云水。"}