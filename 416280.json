{"id":"416280","title":"忆瑶姬 吴湖帆出示隋董美人墓志，为赋此解","dynasty":"近现代","author":"吴梅","text":"金碧侯门，闭小冢，红心草满三弓。容光销镜月，纵瘗花铭在，弹指春风。玉儿幸死东昏，未籍青衣禁苑中。笑锦帆流落天涯，暮鸦枯树冷隋宫。石华乍启尘封，故纸千金，几番江汉传烽。河山馀艳影，对旧朝文物，细想惊鸿。秋魂莫怨杨花，一研南薰墨正融。伴海滨巾角临池，夜月环佩逢。"}