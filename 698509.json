{"id":"698509","title":"和沈石田先生咏落花二首","dynasty":"明","author":"唐时升","text":"三月风烟到处新，渐愁佳丽化为尘。重遮去路如留客，转入中堂乱打人。帘外翩跹呈妙舞，枕边宛转学横陈。为君憔悴君应恨，何不为欢及早春。绝代佳人奈老何，千红万紫尽婆娑。好天良夜三通角，寒食清明一掷梭。罗袖几回承不着，绣鞋频避踏还多。春光摇荡江南北，泪落长秋月下歌。"}