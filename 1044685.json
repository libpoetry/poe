{"id":"1044685","title":"送华阳刘法师","dynasty":"宋","author":"黄履","text":"餐霞积金峰，行年五十六。身轻旷世龟，眸瑩新生犊。偶乘飞凫来，就我檐下宿。倾盖如久要，片言会心曲。嗟余亦何有，所慎止能烛。乍聆屑霏霏，虚室增兰馥。仙经累万卷，学者纷麻粟。大车循垣途，几人契华毂。赤水遗玄珠，离智不能烛。延章洞秋石，应手黄芽熟。先生得何深，清名达尧屋。优诏辞窐衡，太平高逸躅。阴功期三千，馀事付神箓。腊穷一雨清，归兴蔼幽谷。安期枣如瓜，茅君朮比玉。临行笑遗余，可返鬓毛绿。屈眴文兜绵，团虬色浮粥。聊将报齐桃，不俟从季卜。白云暂去来，碧岭本无辱。预为明月思，可望不可掬。"}