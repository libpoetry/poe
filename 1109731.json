{"id":"1109731","title":"挽司空赠太师申国吕公四首","dynasty":"宋","author":"刘摰","text":"元祐飞龙日，淮南卓马归。周人瞻赤舄，郑国赋缁衣。旷度销群异，清言析万微。方依泰山重，俛仰失巍巍。衡镜公多士，蓍龟信两宫。群生遂耕织，四海戢戈弓。夺去天何速，藏深壑已空。潭潭新府第，东阁闭春风。玉辇躬临奠，金钱诏治丧。襚宫周尚父，世爵汉扶阳。位席虚群望，松阡竁旧藏。门中兰玉盛，有以慰思皇。岁有悬车表，新闻曳杖嗟。风云四朝仕，公相百年家。故国山川近，西郊鼓吹哗。旂常难尽记，膏泽遍幽遐。"}