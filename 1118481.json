{"id":"1118481","title":"书怀四首","dynasty":"宋","author":"陆游","text":"不饥不寒万事足，有山有水一生闲。朱门莫管渠痴绝，自爱茅茨三两间。老人举动须扶掖，跣婢椎奴少得闲。从此渐须都画断，疋如避难在空山。蜗庐自称野人居，三尺明窗已有馀。从此要当常省事，时时小葺欲何须。苜蓿堆盘莫笑贫，家园瓜瓠渐轮囷。但令烂熟如蒸鸭，不著盐醯也自珍。"}