{"id":"862394","title":"和立斋对菊二歌 其二","dynasty":"宋","author":"王柏","text":"之子歌远游，征车事奔逸。归来东篱下，一洗四方色。静观草木蕃，若不与人力。苟无浸灌功，造化庸有忒。今年秋苦旱，五谷废嘉殖。梅仆竹亦焦，枯芝槁兰茁。一朝去酷吏，甘雨解众惑。天人本无间，喜气满城集。奈何仓廪虚，一饱竟难得。不如菊花乾，医方剩称述。"}