{"id":"1209157","title":"羊宝（同郡黄直夫自言尝至河间武清县得一羝既而刲之获其肠中所蓄如弹而色黑者六十枚初未之省尽弃之乃留一二以视其土人曰羊宝也世罕得之得之则可以疗肠胃间疾遂藏以归因视馀枚作诗纪其实焉）","dynasty":"元","author":"张仲深","text":"客舟昔舣武清浦，不惜囊金得肥羜。夜间秋月弄蟾华，晚啮灵苗卧春雨。未知秀异生膟膋，已觉辉光泽毛羽。自从割鲜得所见，粲若骊珠纷可数。寸螺点漆墨凝花，一一匀圆讶如许。世贪为宝媲玑琲，我愧无知等尘土。苍龙有珠徒想像，青兕生黄互吞吐。何如此宝裨世用，解疗膏肓安肺腑。牛溲马勃曷足论，羚角麋茸谅无补。黄君自此什袭藏，价儗连城越珉珷。焚香展袭始一见，顾我求之尝至屡。贪看掌内绀珠新，海上还丹皆妄语。我知此物非世留，尝恐雷公潜窃取。自怜把玩昼生辉，只合持之奉明主。方今海内多疮痍，愿济黔黎周瘵苦。定知官帑输千金，韫椟深藏勿姑与。"}