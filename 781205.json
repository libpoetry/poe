{"id":"781205","title":"理斋同年殉节诗","dynasty":"清","author":"曹锡宝","text":"常公磊落人，沈勇迈终古。边风钟性情，朔气壮眉宇。诗篇自雄杰，不屑傍门户。郁郁松柏姿，苍翠含媚妩。予忝同门友，至谊订兰谱。岁在申酉间，谒选留畿辅。晨夕相过从，剥啄欣旧雨。弱羽各分飞，萍蓬难自主。君捧西充檄，予出晋阳祖。屈指几暌离，良辰在何许。徒闻善政多，空复瑶华伫。校士到平阳，西川正鼙鼓。群蛮竞反覆，战士润野土。君时奋义烈，骂贼身膏斧。风烟两地隔，未得罄覼缕。一恸惊心魂，丝泪出肺腑。继读张公文，大节粗枚举。转饷充糇粮，挥刀剚䝟貐。势穷被创夷，力屈饲豺虎。凛哉睢阳风，浩气慑降卤。忠魂庙貌新，岁时荐椒醑。圣主轸忠勤，哲嗣锡圭组。惟公又何憾，一死光册府。独有故人情，临风怨芳杜。"}