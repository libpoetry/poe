{"id":"708718","title":"齐天乐•二月二十日风雨感怀","dynasty":"明末清初","author":"沈谦","text":"碧桃风雨何时歇，春阴半楼低结。懒脱罗襦，聊偎角枕，宝鸭频烧不热。柔情欲绝。但梦后关心，影边饶舌。蓦地风来，帐儿却似有人揭。西窗犹自未晚，只兰灯一燄，才上还灭。柳压浓烟，莺飞浅浪，空负艳阳时节。欲言又咽。甚芳泽沾衣，残书留箧。盼得来时，玉肌须痛啮。"}