{"id":"837447","title":"永遇乐·赵武灵王箭簇，出邯郸城西铁箭岭","dynasty":"清末民国初","author":"夏孙桐","text":"残霸销沈，悲歌凭吊，寸铁千古。笴朽埋尘，锋铦侵藓，故垒苍凉处。丛台瑟罢，沙丘鷇冷，无复帐中歌舞。任荒榛、村童敲火，翠铓尚怵狐兔。开疆胡服，云屯万骑，曾道君王英武。鸣镝中原，张弮绝塞，多少兴亡数。长平遗恨，摩挲碧血，一例断厓风雨。祗赢得、残年杜老，暗吟射虎。"}