{"id":"1004179","title":"祖饯三山赵茂实二首 其一","dynasty":"宋","author":"程公许","text":"煌煌洛阳城，衢术万国通。车尘日交骛，襟期那易同。目成者谁欤，言笑春怡融。我自商声歌，君亦手丝桐。西风忽以厉，高情逐云鸿。辍笔金銮坡，一麾沧海东。补过要汲直，草诏须陆公。盈庭愕相顾，蹇蹇胡不容。君去我独留，我阙谁与攻。况复狗尾续，羞颜莲炬红。"}