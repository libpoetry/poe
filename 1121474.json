{"id":"1121474","title":"秋日山居八事 读书","dynasty":"宋","author":"欧阳澈","text":"谢绝红尘万种非，杜门却扫下书帏。圣贤若许同仁杰，子弟从教诋窦威。反复始知经旨远，沈潜愈觉道心微。自惭闻见多迂阔，何幸慈亲屡断机。亲灌蔬畦慕汉阴，不辞抱瓮汲泉深。拟为元亮萧条处，岂有樊迟货殖心。剔去荆榛俱绝蔓，栽培桃李已成林。兔葵燕麦元荒寂，刬地繁华直万金。霜刀顿洗碧琅玕，半亩清阴透胆寒。为去残枝藏毒虺，端留密叶隐鸣鸾。荒榛杂揉尤宜剔，直节坚刚岂忍残。拟倩萧郎挥妙笔，一时收拾画图看。因传种法自东坡，潜喜春来活者多。不遣牛羊残物性，更资雨露养天和。虬枝终拟栖仙鹤，云叶行看施女萝。纵与蒿莱暂同植，大夫封宠竟输他。一抹轻烟锁远山，眼封潇洒脱尘寰。投林宿鸟相呼唤，出草飞萤自往还。吟拟停杯邀月饮，醉蕲支枕伴云閒。因风拾得新诗句，独倚高梧笑解颜。洒落风轩枕簟凉，高眠亭午梦何长。转为蝴蝶徒虚语，游遍华胥秖妄狂。唤觉始惊俱幻化，劳生顿悟谩乾忙。搔头斜倚屏山久，熟较无如醉玉浆。景铺万籁绝纷华，独泛瑶觞衬脸霞。饮罢仰天歌白雪，醉来启匣拂青蛇。伴邀佳客推明月，乐奏清声有乱蛙。欲学广文事高节，恨无细雨落檐花。"}