{"id":"752345","title":"甲辰仲冬赋呈葵园师 其二","dynasty":"清","author":"吴庆坻","text":"并世有硕儒，方雅镇流俗。幸厕籍湜伦，韩门仰培沃。暌离过廿稔，失喜访灵麓。拙工倚大匠，隐栝到曲木。奉手请旧业，蒿目悼危局。俯仰身世感，愀焉轸心曲。小子有狂言，勤拳效忠告。古称不朽三，造物靳庸福。南菁经解编，东华史宬录。传讽遍海内，学子丐膏馥。投簪味道腴，勤学资先觉。甄文重流别，姚李踵芳躅。孔传刊伪文，班书证疑读。遐哉千祀业，悉数屡更仆。葵心倾太阳，匪曰智卫足。公当勉加饭，弟子行抱蜀。"}