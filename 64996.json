{"id":"64996","title":"湖上歌·城西草堂湖水头","dynasty":"明代","author":"孙宜","text":"城西草堂湖水头，清沙白石高堂幽。越人鼓枻渔父唱，我行暮出湖上游。游中少年谁最少，周王二子同扳留。湖风拂船船欲放，渚日回烟烟正柔。白鸥之岸青草洲，绿水不动沧波收。咫尺复愁雷雨至，萧条但觉陂塘秋。明星迢迢月皎皎，高歌妙曲扬中流。佳人此夕应遗佩，王子今辰还共舟。人生有乐须白头，百年光景难遽休。君不见潇湘之侧风雨愁，金花瑶草空悠悠。"}