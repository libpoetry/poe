{"id":"49718","title":"梦君篇赠黄丈淳父","dynasty":"明代","author":"王穉登","text":"童君秀骨青厓开，蟠胸大壑藏风雷。沈郎号狂士，古心清气空尘埃。明珠翠羽尽奇宝，二子落落非凡才。空堂日暮发遐想，建安数子千年上。呜呼王者久不作，大雅由来称绝响。国朝博士真天人，灵芝煌煌发土壤。墓门荆棘祠庙荒，后来作者江夏黄。知君十载未识面，云霞秀句今方见。黄钟玉磬音调绝，嶷然独立灵光殿。瑶华入手海雾湿，夕阳无人风飒飒。孤城鸣蛩灯火暗，破屋翠&lt;山罗&gt;山鬼泣。君今名重天下闻，躬耕不就刘将军。桃花茅屋长洲苑，闭门枕席生浮云。青袍耻逐路傍子，击木狂歌鸟兽群。嗟嗟，图南九万须我辈，枪榆赤璟安足云。童君长啸沈郎去，偃卧松床即梦君。"}