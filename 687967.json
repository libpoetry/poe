{"id":"687967","title":"答张子白来韵","dynasty":"明","author":"成鹫","text":"东林争敢似南皮，一月烦君两寄诗。水浸田园生计拙，尘封笔砚报书迟。委心穷达能无事，极目云山有所思。九夏安居才及半，商量移棹待寻谁。积雨经旬怅滞霪，鼓钟林下自钦钦。频来好友怀中札，识得斯人物外心。梦到峡山无远近，居邻城市失高深。闻君笑我为诗癖，老病年来废苦吟。十家为甲五为邻，是处应难住懒人。行拄短筇扶病骨，去寻枯树息吟身。片云无意成舒卷，尺蠖宁知有屈伸。密约名山倍饥渴，黄梅时节便生津。别业初开许挂单，秋生乔樾试新寒。过桥三笑惭非远，吹笛一声如是桓。久静不妨行当住，安居自谓易偏难。相期世外为知己，青白凭君换眼看。满地清风满县花，城南城北尽桑麻。经年不下陈蕃榻，是处偏宜绮季家。风雨怀人吟蟋蟀，烟霞迟我渡艑艖。何时得便寻君去，閒却奚囊讲法华。山绕松门水绕溪，石房深洞老猿栖。寻思古寺多年别，回首孤峰万象低。香印半销无宿火，苔钱全没有留题。主人记得灵山否，世路多岐定不迷。"}