{"id":"1105486","title":"对雪二首","dynasty":"宋","author":"毛滂","text":"玉京咫尺不应疑，龙凤交横舞屡僛。素色可能妆粉并，真香直到齿牙知。珠楼先晓月未落，瑶草自春天亦私。千里一裘谁有样，邹郎吹律为薰之。空庭白凤舞毰毸，扑帟窥帘去却回。柳絮似将春色到，梅梢不认月华来。轻盈舞殿三千女，缥缈飞天十二台。定有仙人来种玉，蓝田归计少徘徊。"}