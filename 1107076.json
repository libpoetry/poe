{"id":"1107076","title":"洪丞和来再次韵","dynasty":"宋","author":"邓肃","text":"堂堂国士洪夫子，刻烛从渠心自降。妙手故应钓鳌六，得君那用射鸢双。定随国老兴东海，肯效骚人恸楚江。酒醴祇今须曲糵，要今六合共盈缸。世事无由到竹窗，只馀心赏独难降。雨馀翡翠山连七，春涨玻璃溪自双。万壑不须看越峤，千寻端可配吴江。抠衣便欲同清景，安得黄封列万缸。万里归来一小窗，利名心灭不须降。虽无何子食钱万，未到潘郎雪鬓双。楼上诗狂欲骑月，晚来酒渴思吞江。从今痛饮须论日，琐琐那能问几缸。"}