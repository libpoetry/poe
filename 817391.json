{"id":"817391","title":"司贞女二首","dynasty":"清","author":"戴亨","text":"斲彼冬青木，练兹冰蚕丝。不奏合欢音，翻鼓别鹄词。结缡自髫龀，没齿以为期。不谓永决绝，乃在及笄时。妾心非朝露，不为白日晞。芙蓉负霜死，不作浮蘋移。平生味凫藻，何以执妇仪。愿言觌君面，为君守孤帷。郎若东流水，永逝无还期。妾若茑萝丝，松折犹逶迤。三日为君妇，未识君容仪。含羞侍君疾，但觉心酸悲。哀风出穗闼，夜夜啼羁雌。白头自兹始，九死亮不移。郎有堂上亲，郎有柩下儿。仰事兼俯育，劳瘁妾不辞。遂此区区心，愿赴黄泉期。"}