{"id":"745766","title":"舟过长寿感赋","dynasty":"清","author":"姚椿","text":"嘉庆之三载，孟夏月上旬。舟行发巴渝，薄暮濒江滨。因思去年冬，此邑遭黄巾。传闻意尚恻，何况目睹真。系缆上岸行，城市皆沈沦。一山在城西，庙宇黯不新。不知何王宫，楼观栖微尘。栋梁未尽圮，阶级犹可循。劫灰所偶遗，此亦灵光伦。折行入禹庙，明德昭明禋。谓当食万年，何意荒荆榛。内有前县令，坐系经年春。守土弃土走，何以腰垂绅。谍告反得死，何以谢万民。庙前双桂树，围大容转轮。曾见探丸来，烈焰飞城闉。我欲从之语，无言独含颦。偶焉遇牙郎，为我琐细论。自云有父兄，同来达巴岷。与君为同乡，身亦江南人。嗟哉为利谋，岂意遭难屯。先是惊风鹤，寇至闻比邻。自当静境内，大义慷慨申。民心既以安，士气亦以振。常时乏备御，临难犹逡巡。游侦彼何辜，乃向长流湮。静镇尔岂能，闻贼意则瞋。城中击钟鼓，城外丛棘矜。此地高踞山，其下为通津。寇来何坦如，不用设距堙。官守死其职，去就民所遵。县令仓卒逃，余众尤私身。挤排大江中，戢戢为鱼鳞。亲戚谁复知，但闻呼救频。县尉独守廨，平日颇宽仁。贼渠知好官，推磨使之驯。愿为厉鬼死，气结不复呻。元戎率滇师，解园策如神。首问失城罪，有喙何能伸。章绶宜在腰，积贮宜在囷。犴狴宜有囚，库藏宜有银。一一皆自服，絷俟军事竣。独惜十万家，一炬胥泯泯。至今月黑时，野阔飞青磷。众者化为少，富者化为贫。弟行寻其兄，儿啼号其亲。身亦有父兄，欲问无由询。孤身客他乡，已矣长含辛。吾闻此言悲，涕泗横无因。蜀中苦兵久，惟有呼昊雯。作诗纪姓氏，尉张令则陈。生者戒守吏，死者劝为臣。"}