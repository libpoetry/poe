{"id":"923322","title":"谢赐御书诗五言十二韵","dynasty":"宋","author":"苏颂","text":"圣学天攸纵，宸文日又新。因摛镂牙管，分赐挈囊臣。玉几翻经暇，瑶宫锡宴辰。清躬忘旰食，睿藻出丝纶。才赏唐词客，人称贺季真。开编掇风什，洒翰落霜筠。楷法前无古，书评妙入神。良惭孤陋甚，获对宠光频。得异登床诮，藏过韫椟珍。护持同始卒，荷戴等穹旻。职幸联簪笔，忧常念负薪。惟勤黄卷业，仰答大君仁。"}