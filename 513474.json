{"id":"513474","title":"送赵良辅南游","dynasty":"明","author":"程敏政","text":"冬雨三日泥不乾，一夜朔风吹苦寒。壮游喜君正年少，何惧悠悠行路难。城隅木叶已尽脱，晓钟满地催征鞍。丈夫出门即万里，对酒不用歌悲欢。君之两姊各远适，三衢白下长眉攒。天淮去住忽相见，一笑顿使羁怀宽。江南胜处亦可赏，吴山楚水多奇观。人生浪迹且行乐，长剑临风时一弹。归来定是隔年事，三月春城花未残。白下之郎予季弟，烦君致语多加餐。近来闻说已胜我，文辞笔下驱波澜。蹇予苦被尘鞅缚，十度见月空团团。送君不尽远游兴，悔作东头供奉官。"}