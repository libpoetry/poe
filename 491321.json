{"id":"491321","title":"丙午二月一日同仲弟子彦道士陈允宁游金华诸峰","dynasty":"明","author":"刘崧","text":"早抱林壑想，而多婴垢氛。閒来武山下，高挹金华云。层冈既龙蟠，断垄复瓜分。一岭忽岧峣，千岩尽缤纷。维时二月初，淑气澄氤氲。江上日华动，空中仙语闻。楼台映海色，泉石超人群。风含青松响，雨蒸赤霞文。抚我芳桂枝，兼把芙蓉裙。愿从广成子，再拜浮丘君。俯视尘浊区，扰扰蚋与蛟。高风激六合，逝此杨清芬。"}