{"id":"1157547","title":"效陶潜体诗十六首 其九","dynasty":"唐","author":"白居易","text":"原生衣百结，颜子食一箪。欢然乐其志，有以忘饥寒。今我何人哉，德不及先贤。衣食幸相属，胡为不自安。况兹清渭曲，居处安且闲。榆柳百馀树，茅茨十数间。寒负檐下日，热濯涧底泉。日出犹未起，日入已复眠。西风满村巷，清凉八月天。但有鸡犬声，不闻车马喧。时倾一尊酒，坐望东南山。稚侄初学步，牵衣戏我前。即此自可乐，庶几颜与原。"}