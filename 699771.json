{"id":"699771","title":"释愁五章","dynasty":"明","author":"郭之奇","text":"秋思不自由，秋风吹晓臆。方心能几何，忧忧相曲直。揽衣终日行，不见所亲识。凭轩以遥望，黯黯天无色。安得倚阊人，传此凌飙翼。云英擘面逢，玉露斯堪食。秋三已足悲，如何反加一。历乱数回风，低徊惜往日。寻幽竟夕吟，不见所俦匹。拟从沧海填，颇畏天河溢。安得乘槎人，相依帝子膝。机丝夜夜纶，愁绪朝朝失。秋天下泬漻，秋气循幽独。四时忽过中，千载何纷速。举目向天涯，所逢无故夙。山海自迷冥，云风徒竞逐。安得司方人，百宝生浴沐。飞鸟去复留，顾兔死还育。秋叶散玉英，近远光如撒。六龙未可悬，二气胡相轧。回首望熙阳，所遇无停辖。谁飞叔季澜，尽从鸿荒滑。安得补天人，五色空中刷。稍回霜露严，遂转乾坤杀。秋夜自漫漫，秋魂转萧索。虚室抱青灯，衾影洵堪惜。我观旦昼为，此际皆陈迹。方知亥子门，即是古今隙。安得存存人，损外归中益。未烦愁户扃，但使玄关辟。"}