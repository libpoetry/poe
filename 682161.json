{"id":"682161","title":"游仙词四首赠三阳观昝云山道士","dynasty":"明","author":"于慎行","text":"寰区不足步，聊作小游仙。牒秘丹缯字，山藏绿玉篇。石梁云外挂，瑶岛月中悬。欲问餐桃客，蓬莱更几千。五游凌碧落，彷佛见乘鸾。瑶水银为阙，蓬丘玉作坛。飞尘成大药，毁灶出神丹。旧遇华山博，曾将六箸看。由来称福地，自合有仙才。萧史吹笙下，栾巴噀酒回。云轩通紫阙，月宇逼丹台。谢手尘中客，年光漫自颓。辞家慕冲举，名岳且依栖。辽左迟归鹤，淮南见去鸡。玄霜堪入药，白石总如泥。试访清都宴，云门路欲迷。"}