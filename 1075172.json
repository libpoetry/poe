{"id":"1075172","title":"夜宿长林明日游仙坛宫","dynasty":"宋","author":"周紫芝","text":"麻川过长林，路转无百里。积雨断津梁，日乱十六水。忽从冈阜间，稍得千家市。凌晨上仙祠，遂作折屐喜。水流自汪湾，山亦甚雄伟。小邑颇下临，扰扰屯聚蚁。一笑相与言，黄冠有仙子。为言庭前菊，霜馀烂黄蕊。采之制颓龄，可以坚发齿。不须事虚旷，至道亦良迩。神仙固可学，吐纳乃馀事。斯言虽甚简，中亦含妙理。"}