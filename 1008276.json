{"id":"1008276","title":"石州引/石州慢 别恨","dynasty":"宋","author":"谢懋","text":"日脚斜明，秋色半阴，人意凄楚。飞云特地凝愁，做弄晚来微雨。谁家别院，舞困几叶霜红，西风送客闻砧杵。鞭马出都门，正潮平洲渚。无语。匆匆短棹，满载离愁，片帆高举。京洛红尘，因念几年羁旅。浅颦轻笑，旧时风月逢迎，别来谁画双眉妩。回首一销凝，望归鸿容与。"}