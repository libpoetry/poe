{"id":"881010","title":"和紫阳先生感兴诗二十首 其七","dynasty":"宋","author":"刘黻","text":"我闻嬴秦氏，威力横提封。北方迤长城，中土销春风。阡陌鞅肆孽，简编斯造凶。民命眇以坠，天势巍且崇。中焦痼成痞，怨气蟠壤穹。炎汉一洗之，讵诧百战功。规模纳群策，意度恢大公。约法止三章，赤子归包容。溺冠胶馀习，莫致商山翁。过鲁尝蒇祠，犹足醒昏蒙。"}