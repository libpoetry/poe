{"id":"487563","title":"玉蝴蝶 感春四首 其三","dynasty":"明","author":"叶纨纨","text":"景色秾芳清昼，游丝无力，袅袅轻柔。欲挽春光同住，堪笑难留。碧烟侵、旧时罗袖，红香淡、独自妆楼。绣帘幽。弄晴啼鸟，唤雨鸣鸠。多忧。凭高一望，江南春色，千古杨州。回首繁华，断肠都付水东流。黯魂销、一番怀古，空目断、万缕新愁。几时休。绿杨芳草，春梦如秋。"}