{"id":"117832","title":"送交代刘莘老","dynasty":"宋代","author":"苏辙","text":"建元一二间，多士四方至。翩翩下鸿鹄，一一抱经纬。功名更唯诺，爵禄相馈遗。纵横圣贤业，磊落君臣意。慷慨鲁诸生，雍容古君子。扶摇云汉上，睥睨千万里。入台霜凛然，不肯下词气。失足青冥中，投命江湖里。区区留都客，矫矫当世士。空使往来人，叹息更相指。我生本羁孤，无食强为吏。褰裳避涂泥，十载守憔悴。逝将老茅屋，何幸继前轨。念君今尚然，顾我真当尔。百年同一梦，穷达浪忧喜。有酒慰离愁，贫贱非君耻。"}