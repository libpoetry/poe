{"id":"96185","title":"寄曾运使·知名必曹刘","dynasty":"宋代","author":"赵蕃","text":"知名必曹刘，乃可暗中索。无闻若我遭，过眼谁复忆。如何十年后，姓名犹见识。当时所陈诗，亦复能道说。岂我能致然，先生自为德。维时岁云莫，归路千山隔。见公不三四，身已限南北。迨兹去无由，乃悔来卒迫。况今落蛮夷，公且天咫尺。犹拟信州船，看竹茶山宅。"}