{"id":"527687","title":"赤壁图歌","dynasty":"明","author":"何景明","text":"老暪横槊江之皋，眼中吴越一秋毫。吴人彀弩来江左，江头鸣笳昼举火。旌旗飘扬北风前，舳舻化作江中烟。英雄一去音尘灭，断水残山吊词客。白雪堂寒草烟暮，黄泥坂下临皋路。酒酣唤客吹玉箫，江风山月不待招。昔时霸业那足数，鹤梦悠悠眇千古。回首东坡百世人，图画苍茫空有神。"}