{"id":"700441","title":"閒居四首","dynasty":"明","author":"顾璘","text":"太湖之石紫崔嵬，溪上茅斋对尔开。指点庭心分泰华，依稀岩背宿风雷。双飞鹊斗穿晴树，百转虫书印古苔。明月不知吾懒散，夜深来照读书台。黄阁朱楼槩太清，江山襟带旧神京。开园更拟閒居赋，近市非干大隐名。聊养孤豚供菽水，尚劳群雀恋柴荆。薰炉药灶真馀物，合伴狂夫过此生。城郭秋阴袭苧袍，林园稀到长蓬蒿。蟏蛸傍树生罗网，野鹤临池惜羽毛。年长渐惊朋辈少，形枯真悔簿书劳。追欢未断清尊酒，左手犹堪擘蟹螯。种柳今春拂地垂，黄鹂来挂最长丝。高城过水衔青嶂，古树摇花照绿池。猿鹤忘机堪结侣，马牛多病枉逢时。扬雄错指玄经好，覆瓿他年总莫知。"}