{"id":"629373","title":"醉中放歌寄某友","dynasty":"明","author":"曾曰唯","text":"海天寒馆霜作威，指冠短发不受吹。老生未肯自称老，知我已非少年时。君少于予才二岁，四十封拜亦已迟。况俱失路乡里中，子犹豪健吾已衰。丈夫不能与世选，喙长三尺何处开。蹙缩眼眶髡须眉，我学蝇声控舌语，世人听之曰太奇。我欲作贼，贼不可为。我欲登仙，肉重难飞。我将为今世之文士，今世之文，观者举肥，作者救饥，琐尾而不可垂。茫茫千八百年间，龙门大笔继者谁。英雄腌杀醋瓮底，神龙失水乃令醯鸡欺。白登铁城困龙隼，不藉巾帼难解围。我今骑王半山之拄杖，借朱夫子之门搥，望门敲砖拙言辞。吁嗟乎，目长的短，矢柱正移。乞巧柳子，送穷退之。送之不去乞不来，七尺一半土中埋。谈深不觉歌莫哀，尊中酒空泪满杯。明朝观海共登台，百尺天门眼好开。酒坐莫有少年客，白头先生狂不得。"}