{"id":"119570","title":"次韵丁判院","dynasty":"宋代","author":"陈造","text":"丁侯袖诗来，容年娲皇弦。咀嚼冰齿颊，如漱锡谷泉。露花有余姿，风漪自成纹。中含班傅香，夐绝郊岛寒。汗流竟后尘，何有一字难。明月堕我侧，盥诵喜欲颠。因君念漂零，挽仰追昔年。门间半面初，堤柳嘶晚蝉。寒里机不停，奔骛履欲穿。客舍此相遇，把酒霜鸿天。男儿气干霄，犹受稠人稠。似闻国士遇，度外置拘挛。渠信造物儿，赋予终奇偏。凌风谢垢浊，仙者一探丸。多肉彼下乘，更趠骅骝前。我老从斗禄，纤鳞潜重渊。饥火少见贷，归志久已坚。自甘尺蠖屈，何与风鹏骞。会看鹗书荐，领此云锦篇。从今拭病目，长风驾蜚翰。"}