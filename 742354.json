{"id":"742354","title":"读王谷原比部遗稿","dynasty":"清","author":"梁玉绳","text":"先生读书万卷破，可怜一字不求饿。块垒惟将杯酒浇，孤咏幽吟少人和。中年奔走向长安，长安热客冷眼看。往来素心只三四，哀歌击筑相鸣弹。久之入直中书省，涕长一尺衣衾冷。旋复对策改郎官，不乐文书乐闲静。翻然便赋《归去来》，老屋数间门不开。家徒壁立何所有，但有及榻青青苔。忆昔京华暂侨寄，我时幼小犹能记。频向床头索纸笔，东涂西抹供游戏。悲哉转瞬几经秋，先生修文归玉楼。人间万事半陈迹，如露如电如水沤。留传手稿千番纸，身后空名惟此耳。诗能穷人穷益工，自古才人皆若是。"}