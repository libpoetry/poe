{"id":"835549","title":"金缕曲 再和惜春原韵","dynasty":"清末民国初","author":"潘榕","text":"篆结心头字。记当时、荼蘼香引，海棠红试。蛱蝶痴情蜂狂态，回首花天酒地。肯忘却、旧游前事。金粉易销人易老，问年年、竟为谁憔悴。背地里，偷弹泪。春怀更胜于秋思。忍教伊、柔肠寸断，者番拚弃。夜雨声悲风声恶，凄绝芳心早醉。叹离合、大都如是。留得情根经劫在，拾残红、枕着花儿睡。续香梦，幻中戏。"}