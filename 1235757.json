{"id":"1235757","title":"咏归","dynasty":"元","author":"吴当","text":"看云不用买山钱，带雨宜翻种秫田。白发数茎非故态，青山何日是归年。荷花香里白鸥飞，绿树浓阴拂石矶。一枕清风长夏簟，云边何日钓船归。稻畦黄处树多红，山色岚光紫翠通。茅屋数间流水外，一丝何日对秋风。苍松翠竹映溪沙，溪上寒梅树树花。十月瓮头春酒熟，杖藜何日到山家。"}