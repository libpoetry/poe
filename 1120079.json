{"id":"1120079","title":"始生七章章八句上皇子嘉王生辰","dynasty":"宋","author":"陈傅良","text":"生为帝子贵，本自历数归。历数万亿年，帝子寿无期。今夕果何夕，欲颂皆赘辞。但愿王此心，无忘始生时。王看松柏萌，未具叶与枝。冲然一点春，其大可十围。云胡间不茂，为失雨露滋。乃知生意同，其异各所罹。入均此生尔，王生乐无涯。如将与人同，请自今夕推。奉觞一何多，于以介寿祺。王其敬举觞，一念周八维。百鼎罗珍羞，世岂无调饥。锦绮烂盈门，蓝缕还谁衣。龙楼近日月，茅舍或不支。三宫子孙孙，亦有孤与嫠。吾方贵吾生，相彼多阽危。岂伊天地公，而独及我私。于焉识仁端，一物岂忍遗。当思宇宙间，寿域咸熙熙。猎人爱麛麌，渔人爱鲲鲕。万物欣自遂，况也民秉彝。家有举桉妇，人有应门儿。王心至于此，寿不数耆颐。诗人诵稷功，造周本岐嶷。首言民初生，次及稷诞弥。民命系于稷，此语非夸毗。末僚甚拳拳，所愧无周诗。"}