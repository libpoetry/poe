{"id":"127599","title":"泽畔吟·驾文螭兮翔九天","dynasty":"宋代","author":"曹勋","text":"驾文螭兮翔九天，天路远兮中道还。邈故国兮怀所安，心耻耻兮循江干。纫秋兰以为裳兮，采杞菊以为餐。望佳人之不来兮，暗修途之莫前。瞰江流之无垠兮，仰苍苍而漫漫。想荆门之遐阻兮，寿春杳隔于大渊。痛灵修之独处兮，谁复与之寤言。气填膺以拂郁兮，泪承睫而涟涟。悼已往之修系兮，欲易道而改辕。顾和璧之三献兮，冀识者之一观。阴风雨之惨惨兮，而夜不得明。哀时运之若此兮，余又何默默於久生。宁怀沙抱石以自沉兮，庶齏志而下信。虽世人之不吾悲兮，吾容能不悲夫若人。吾原托夷齐以为绍介兮，修请谒于黄虞。吊坐咸于帝阍兮，友阳侯於子胥。几江神之不我渎兮，吾容委质於渊鱼。已乎已乎，其灵修终不得而见乎。"}