{"id":"416383","title":"解连环   辛酉十月将之海上用觉翁留别石帚韵答柳溪","dynasty":"近现代","author":"乔大壮","text":"泪和冰结。甚檐端瘁叶，怒飘天极。向画省、时霎无言，黯屏上乱山，镜中离色。过眼长安，暗尘蔽、夕阳西北。恁风栖露宿，短后制成、几番寻忆。年华未消手掷。恐骊歌乍阕，人鬓都白。遣对花对酒閒愁，到月堕漏残，雁过云碧。焰蜡成灰，换一枕、温潮寒汐。噤荒鸡、岁阑路远，梦来便得。"}