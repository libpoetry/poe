{"id":"1158220","title":"正乐府十篇 其三 贪官怨","dynasty":"唐","author":"皮日休","text":"国家省闼吏，赏之皆与位。素来不知书，岂能精吏理。大者或宰邑，小者皆尉史。愚者皆混沌，毒者如雄虺。伤哉尧舜民，肉袒受鞭箠。吾闻古圣王，天下无遗士。朝庭及下邑，治者皆仁义。国家选贤良，定制兼拘忌。所以用此徒，令之充禄仕。何不广取人，何不广历试？下位既贤哉，上位何如矣。胥徒赏以财，俊造悉为吏。天下若不平，吾当甘弃市。"}