{"id":"749764","title":"毗卢踏雪歌为小寄禅本师笠公作","dynasty":"清","author":"邓辅纶","text":"笠公笠公，胡不飞锡后湖同结夏，莲土千花净相亚。又胡不浮海一苇朝普陀，皈仰白衣辞婆娑。胡为洞庭霜高朔风烈，打包来踏毗卢雪。毗卢庄严极大壮，香界氤氲豁尘障。借问经始檀越谁，忠襄布金重新之。公虽蜕去神护持，不然此寺亦几废。寺得寄师寺无替，福田龙象赖汝辈。吁嗟乎！忠襄亦是英雄人，髑髅台高镆铘新。忽然放刀立成佛，施经饭僧日不足。王侯富贵草头露，鸟尽弓藏悲末路。二曾功成身亦全，一学黄花一逃禅。君不见袈娑覆处开殿宇，祇洹比邱千百聚。长廊斋僧鸣粥鼓，寄师乃不忘衣传。迎取本师千里来江南，愿留面壁至十年。说偈如诗舌生莲，贯休齐己何足言。呜呼天龙围绕夜叉走，请公试作狮子吼。"}