{"id":"815102","title":"题山水人物图册 其二","dynasty":"清","author":"柳是","text":"攓云一径澹风漪，翠筱萧萧冷砚池。便仿宋书佥片瓦，官私不许怒蛙知。爱掬溪泉浣砚尘，溪花俱晕墨痕春。可知真砚何曾损，七客于中认主宾。扁舟载得秋多少，荡过闲云又荡风。曾记荻花枫叶外，斜阳输我醉颜红。雨过空亭听乱流，无人渔钓鉴湖秋。晚风夕照闲如洗，明月依稀上白头。枣花帘额暝烟低，清绝疏寮见旧题。满径苔□人迹少，仙禽□过竹枝西。叶叶浓愁寸寸阴，碧云天末澹疏吟。年时忆听同峰雨，人与芭蕉一样心。"}