{"id":"1112532","title":"次韵渊明饮酒诗","dynasty":"宋","author":"张耒","text":"我欲常饮酒，俗事苦夺之。饮酒不得醉，何如未饮时。颠倒众讥笑，佳处正在兹。念此虽杜门，浊醪日常持。出门惮应接，俗士不多情。对酒辄拜辞，好礼以求名。嗟嗟名几何，曷足善尔生。共处一泡中，倏忽风涛惊。好饮信无补，不饮亦何成。我久喜文词，思与鸿鹄飞。老来觉非是，念昔正可悲。买金铸杜康，百拜誓归依。晋陶与康伯，九原吾与归。涉世苦不谙，多病身早衰。惟有尊中酒，不与我心违。处乐非纵情，处静非避喧。豪夸与枯槁，彼各据一偏。悠然独乐处，在我不在山。羲皇迹已远，三酌呼可还。一樽每独睡，不待宾客言。所嗜人不得，一物百非是。犹有尊中酒，道胜无敢毁。彼哉讥谤者，诳口而信耳。当忧十八隔，罚此缪语绮。自庇无一椽，道人分半宅。屋西罗古殡，寒草无人迹。累累长与少，岂复待年百。鸦飞朝树疏，虫吊宵月白。平生或不饮，至此方知惜。曹参汉贤相，掾吏亦豪英。四海付醇酒，乃真知物情。亡秦馀毒烈，一洗百壶倾。和气薰醉人，金革乃不鸣。卑卑谈治道，陋矣洛阳生。种树东檐下，雨来发幽姿。微阳动九地，光彩变新枝。荣衰一以异，枯槁易神奇。消息天使然，人工徒尔为。杜门沽酒饮，高悬吾马羁。里有好事者，我往樽辄开。我亦为之尽，每往亦开怀。尚虑数见厌，动作旬月乖。今晨起苦晚，独坐见乌栖。冬温雪作雨，里巷苦多泥。且复闭门坐，开卷理多谐。谁知无言中，独往不自迷。得意复终日，弭车不复回。弱岁慕世名，中年颇探道。世间无非苦，病死与生老。相寻无穷已，递代作荣槁。奇哉竺乾书，百遍读愈好。污泥虽云浊，本不害吾宝。酒虽破净律，吾事在律表。昔尝罹厄疾，一卧辄踰时。念无所归咎，乃誓与酒辞。那知偶不死，持杯复饮兹。既饮辄为尽，快哉复何疑。神畅病自失，此说信不欺。药石伤天和，此方吾笑之。世间有醉乡，百世本一境。欲游不待驾，但畏足疾醒。其乡无限界，亦不阻岩岭。阴阳无疾疠，风俗尽箕颍。君往余请从，无待宵烛炳。酒尽辄起沽，耽然待酒至。呼儿挈樽杓，未酌兀已醉。譬如念醯醢，流液不待味。醉客失揖让，醉语少伦次。坐客皆摇头，知稀故我贵。儿童居宛丘，里巷昔所经。重来三十年，落魄竟何成。扣门问长老，主人多已更。萧萧城南道，松柏共坟庭。念此久兴叹，游不待鸡鸣。悠然且饮酒，聊以慰平生。渊明酒不足，种秫犹可得。无秫酒须求，时人嘲我惑。宁当且醉酣，慎勿疑通塞。但憎独醒人，岂有禁酒国。酩酊忘对言，满引常默默。乐天好饮者，少亦登贵仕。八年浔阳谪，学道乃忘己。与时虽寡怨，行己终有耻。抗言立朝廷，放志傲闾里。优游祸福间，出处皆可纪。乘流与偕逝，遇坎辄复止。酣歌尽百年，天理端可恃。吾知李太白，潇洒本天真。一饮三百杯，不问漓与醇。子云亦好饮，白发事亡新。奇穷易投阁，区区赋剧秦。两贤竟谁乐，千载同埃尘。平生自百懒，而独于酒勤。生事万缘疏，而独于酒亲。皇皇东家丘，隐者笑知津。我欲去即去，柴车不劳巾。但饮百年中，不愧饮酒人。"}