{"id":"834385","title":"曲游春 西湖，和草窗韵","dynasty":"清末民国初","author":"姚华","text":"问讯东风乍，看柳黄初吐，游丝难织。误搁梅期，只花余偷过，万红尘隙。一树寒香隔。料鹤冢、甚时邀笛。正对楼、唤出孤山，留得半湖春色。雨歇。湖天弄碧。奈游侣偏迟，芳草金勒。才喜朝暾，又轻阴送冷，雨峰犹羃。烟水疑寒食。怕落蕊、苔深人寂。趁晚来、称约量诗，满船载得。"}