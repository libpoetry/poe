{"id":"738554","title":"表忠观","dynasty":"清","author":"汪由敦","text":"朱门古殿明湖曲，玉座凝尘舞蝙蝠。三世五王同一堂，一一英姿耀冕服。斗牛占象霸图开，市中术者豫章来。劲旅摧巢八百里，都兵破越穷天台。闭门天子孽自作，妖鸟罗平扫如箨。铁券功名衣锦城，丹青图画凌烟阁。《杨枝曲》罢天亡唐，江东端不失孙郎。打球御马于阗带，英雄意气何堂堂。枕畔金铃惊五夜，罗刹奔潮千弩射。玉册金符尚父名，新罗渤海纷相下。五百功臣息战尘，三楼画栋照千春。牢盆海上横戈日，何意江山作主人。奕叶依然承土宇，宫殿排云事歌舞。卵鷇家家按籍来，器服年年输内府。八十年来王气消，石镜尘昏大树凋。箧书虽满客归国，折简无烦又入朝。子阳季孟空雄壮，自作安丰甘退让。居人生不识干戈，父老至今思保障。陌上花开缓缓归，歌声已断昔人非。青蘋无复村农荐，芳草空留羽士悲。龙山突兀余残照，可怜异代还祠庙。阶墀赑屃立丰碑，句奇语重褒忠孝。剔藓扪碑一慨然，短墙邻并玉津园。江外冬青缠野草，珠帘何处问通天。"}