{"id":"686188","title":"守钱五卿使君二首","dynasty":"明","author":"卢龙云","text":"昔我方守玄，闭门事探讨。盻睐承辉光，屡许酬嘉藻。杯酒慰寂寥，为君时倾倒。一别成参商，长途渺浩浩。回望霸水头，戚戚伤怀抱。忆与君别处，春风入新柳。今日思君时，花落满林薮。岁月焉可留，千里空回首。兴至拂瑶琴，公馀呼浊酒。惜乏赏心人，对景亦何有。"}