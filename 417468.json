{"id":"417468","title":"夜飞鹊　怀孤植南服","dynasty":"近现代","author":"寇梦碧","text":"离巢滞残燕，秋堕山隈。凭醉袖，障狂埃。迷天蜃气杂兵气，枨枨丝管声哀。骊宫梦犹阻，想霜鹇沉羽，尚有荒台。蛮花犵鸟，甚娇春、撩乱羁怀。沽上旧游重省，愁外几消凝，孤笛深杯。一自题襟客散，么弦欲断，零梦都灰。老槐孤植，肯移根、远峤蓬莱。莫危阑放眼，鱼龙风恶，涨海红栽。"}