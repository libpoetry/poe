{"id":"732492","title":"赠语溪曹黄门歌","dynasty":"清","author":"李邺嗣","text":"铜人泪滴茅人瞰，汉皇寝殿罘罳陷。杜陵狼藉虎文衣，秋风刘郎看磨剑。赵家冤凑一塔瓶，天阴啼杂马牛声。不道一丘兰上土，有人月黑抱冬青。此时鬼伯凶如此，日逼诸君上蒿里。只从野外哭忠魂，谁识路旁流义髓。义髓凝为千载碧，山鹘照眼泉呜咽。家家骨暖一蔂泥，几丛乱稿无寒食。语溪黄门义丈夫，肯将十汇覆黄垆。树上只容栖怨鸟，田间不敢走妖狐。墓石官阶都不记，小碑只篆呜呼字。碑前剑草发今春，何人下马双垂泪。安得烧㼷千万堆，尽掩人间义士骸。万盂麦粥千竿纸，土花开遍髑髅台。神旗飒飒飘如雨，夜中听唤诸公语。深蒙范式挽灵车，多谢张融著高履。"}