{"id":"1119396","title":"次韵任解元喜雨二首","dynasty":"宋","author":"陈造","text":"寄语今年主雨神，当知小雨未康屯。人心正切霶?望，农事深愁晼晚春。朽壤旧尝封蚁穴，停云空复叠鱼鳞。鲰生宿蕴天人学，无计王前拜手陈。跪奉炉香幸见怜，人言匹庶可回天。及今一睹盆倾势，满意重占斗覆年。仅息黄尘昏永昼，几时翠羽冒中田。此心安得顽如石，水旱丰凶付偶然。"}