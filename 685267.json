{"id":"685267","title":"除夜三首","dynasty":"明","author":"王鏊","text":"明朝成四十，今夜复斯须。天末几年住，山中三径芜。无闻良已矣，渐老欲何如。未免王融笑，甘为武子愚。明朝成四十，学道得蹉跎。世事只如此，流光奈尔何。发从前日短，愁向此时多。独饮屠苏酒，临风一浩歌。明朝成四十，万事付因循。乍见少而老，相随病与贫。年年仍故我，得得且随人。鲍叔能知己，王融莫笑人。"}