{"id":"49508","title":"空斋行","dynasty":"明代","author":"程嘉燧","text":"空斋愁雨壁四悬，囊中十日无一钱。北城贫生老好事，出须凭舆走且颠。南邻两脚差快健，伛偻待试同拘牵。张翁爱酒惯索饮，经年海舶松门边。春前南桥和歌者，半月归耜东林田。洞箫拍板置无用，短簦双屐闲可怜。心忆风流故司马，见雪期放寻花船。今年春雪不到地，梅开已盈东窗前。贳酒苦游恐不乐，袖手欲歇心茫然。独夜展转耿难寐，娇儿懒慢仍稳眠。不见丘翁茅屋朝来破欲葺，雨雪入户寒无烟。"}