{"id":"1077362","title":"寓轩用竹为窗隔以禦西风戏成小诗纪其事示志宏","dynasty":"宋","author":"李纲","text":"昔我自帝所，远谪来沙阳。由春以涉夏，及此秋气凉。节物日凄紧，白露结为霜。行当入室处，聊复葺我堂。伐竹制窗牖，朴素无青黄。西风屏寒色，短日来孤光。草木已零落，但闻菊蕊香。超然适燕处，便足傲羲皇。释氏戒恋著，一宿寄枯桑。今我日必葺，于道无乃荒。彼以著故戒，无著何所妨。譬犹梦中境，离著可两忘。傥能达此理，随寓皆道场。"}