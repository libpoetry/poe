{"id":"141215","title":"叔祖阁学生朝以丹砂铸酒杯为寿","dynasty":"宋代","author":"张镃","text":"真人玉练超尘质，尚假金盐煮坚石。要知草伏砂最难，护气延年本仙术。神炉秘炭呼祝融，日月出没奔朱龙。至今受化感灵药，异宝具体专奇功。铸杯献公酌沆瀣，雕盘枣实如瓜大。飞琼鼓簧双成笙，醉色渥丹天所爱。东风吹万才两旬，庭序更数三千春。丹砂为金金生沙，坐阅东海扬车尘。全才备德难具陈，紫枢黄阁旋洪钧。愿从宏芘托此身，举杯论文日相亲。"}