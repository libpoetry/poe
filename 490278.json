{"id":"490278","title":"铁砚歌","dynasty":"明","author":"朱朴","text":"我家有墨砚，乃是歙溪石。岁久磨不穿，腻若马肝色。厓翁为题铭，谓可百金直。吾师铁砚如我墨砚圆，圈子中间藏太极。当时出冶后入土，千载犹存火痕赤。得非蕤宾青，无乃鬼国黑。磨墨铿有声，蘸笔润无迹。铜雀足瑕疵，临洮多媚质。吾师得此殊可惜，经卷香炉同几席。师能学帖怀素书，千个芭蕉为渠摘。师能临摹贯休画，五百圣僧从此出。麝煤散入五戒香，水影流成八功德。呜呼我家墨砚空有材，老懒无成每枯涩。何如吾师铁砚坚且奇，喜动骚人与豪客。明窗净榻日日临池来洗翰，直欲百世相传镇重维摩室。"}