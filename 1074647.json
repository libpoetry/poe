{"id":"1074647","title":"荔枝香","dynasty":"宋","author":"周紫芝","text":"千秋节当八月五，御楼卷帘看马舞。黄衫玉带分两行，绣衣宫人击雷鼓。梨园法曲凄且清，相传犹是隋家声。宜春北院蛾眉小，初按新声未有名。侍女焚香跪瑶席，更看真妃作生日。恰值南方驿使来，旋采风枝露犹湿。当时盛事人争传，荔枝香曲是新翻。宫中行乐事亦秘，此曲不许人间闻。马嵬梦断香尘息，满山荔子无人摘。却归西内冷如冰，一听遗音泪空滴。"}