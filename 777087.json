{"id":"777087","title":"春寒有感","dynasty":"清","author":"蔡佩香","text":"春雨潇潇岁尚寒，被池才暖五更残。竟无羔酒消灯味，剩有尘书作蠹餐。破屋霜严华鬓白，疏窗露冷袷衣单。虚生未了逢场戏，陋巷湫湫天地宽。送旧迎新岁又迁，春来春去柳争先。飘摇莫计馀生事，贫病时吟太史编。怨雨摧红随落月，愁风扫翠锁寒烟。逍遥市隐偷閒甚，雪满空阶不夜天。老妻抱恙隐闺房，衾铁销香夜气凉。典尽貂裘供药鼎，飞残蚨宝剩诗囊。耸肩呵笔森吟骨，对影围炉闷酒肠。烂熳天心斗红紫，课花亭下赏孤芳。炎凉变态阅风尘，天气棱棱耐此身。冷榻拥书犹我伴，雪天送炭有谁人。烹茶当酒聊寒禦，炙手烘头肯热因。有血盈腔时欲洒，森森剑影动星辰。"}