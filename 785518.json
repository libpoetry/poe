{"id":"785518","title":"感怀三首 其三","dynasty":"清","author":"黄遵宪","text":"吁嗟两楹奠，圣殁微言绝。战国诸子兴，大道几灭裂。劫灰出秦燔，六籍半残缺。皇皇孝武诏，群言罢一切。别白定一尊，万世循轨辙。遗书一萌芽，众儒互拾掇。异同晰《石渠》，讲习布绵蕝。戴凭席互争，五鹿角娄折。洎乎许郑出，袖然万人杰。宋儒千载后，勃窣探理窟。自诩不传学，乃剽思孟说。讲道稍僻违，论事颇迂阔。万头趋科名，一意相媚悦。圣清崇四术，众贤起颃颉。顾阎辟初涂，段王扬大烈。审意得古训，沈晦悉爬抉。读史辨豕亥，订礼分袒袭。上溯考据家，仅附文章列。儒于九流中，亦祇一竿揭。矧又某氏儒，涂径各歧别。均之筐箧物，操此何施设？大哉圣人道，百家尽囊括。至德如渊骞，尚未一间达。区区汉宋学，乌足尊圣哲。毕生事赞仰，所虑吾才竭。"}