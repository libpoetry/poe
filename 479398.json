{"id":"479398","title":"次栗夫韵答一夔招饮","dynasty":"明","author":"王弼","text":"闻君东篱把寒菊，对酒高歌霜满屋。寻常闭门嗔索诗，此时下笔皆神速。想为悲秋发豪兴，十斗九空惊侍仆。不然浩荡凌云句，岂是枯肠泥睟粥。余时远客范阳西，土酝作酸那惯服。廨舍冷落幸无花，若使见花增感触。纷纷胥吏罗我前，纵有清吟谁采录。兴来只据小胡床，仰视天际飞鸿逐。今日归来眼始开，君有新诗盈卷轴。况逢新条急卯酉，何得抽书清案牍。我观官府束缚人，虽有良骥无逸足。君于世事常超然，此意要是天下独。垣西往事花底尊，何事犹烦致书促。百年之内良可知，日月如梭走相续。看我面如秋叶黄，愧君鬓似春条绿。嗟我兹行亦跬步，节序何尝异风俗。如君此诗极可赏，已自不及花前读。世故相寻恒万端，正似河沙难计斛。后来离别那可量，风尘悠悠恨川陆。我今作戒非为花，十事九不如人欲。古人嗜酒称酒圣，任渠嘲谤吾何辱。"}