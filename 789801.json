{"id":"789801","title":"题汲古阁","dynasty":"清","author":"顾梦麟","text":"千编蠹走鱼，三写焉成乌。流传不足征，笔削何如无？寻源准之宋，正讹同索逋。旁观昧所从，或谓正者诬。古今几纪载，半讫余已图。当时两官书，将恐供樵苏。何况正史外，百杂如散珠。一阁此贯穿，上下缥缃俱。我来耳目眩，譬海泛一壶。尝闻莲华藏，亦假轮藏扶。熏染即其缘，经言岂欺吾？"}