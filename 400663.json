{"id":"400663","title":"水龙吟  丙辰初夏陟PUY MARY绝顶，适步杭烈寄示刘海翁红梅之作，属题其画、因次韵。","dynasty":"民国末当代初","author":"饶宗颐","text":"异乡不见冰梅，乍惊绝峤韶华换。画中萦梦，云端结想，玉峰浮暖。皦日飞丹，瑰霞成赭，世间春转。似惚恍初开，回旋万象，笼真气，集双腕。直上霜岩高处，渺空山，顿开平坦。惠风遥拂，阴松落落，灵溪思泛。去水苍莽，大荒廖朗，众枝珠粲。伫弹毫落纸，远颁横幅，亦区区愿。"}