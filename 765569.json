{"id":"765569","title":"满江红 其十一 怅怅词，和陈其年韵","dynasty":"清","author":"董元恺","text":"岸帻青山，长松下、谁修边幅。痛饮酒、离骚半卷，不堪多读。舌在徒成开口笑，途穷耻作雍门哭。听凉州、歌罢又伊州，阳春曲。数升玉，争如粟。数竿竹，还须肉。笑折腰五斗，何妨丛菊。落落元龙披锦绣，纷纷巢许称臣仆。又奚须、山水作清音，如琴筑。"}