{"id":"693312","title":"写怀三首","dynasty":"明","author":"苏仲","text":"人生苟适意，抚景聊自足。清风吹我窗，明月照我腹。湖海一念生，云山长在目。无诗亦放情，有酒安敢独。朋旧笑谈馀，寻常话心曲。岁晚扶杖藜，行行问幽菊。人心苟不常，天地也局促。憔悴对江山，含愁妒花木。会看百年间，韶光如转毂。富贵亦等闲，贫贱非我独。下士茹草根，高轩厌梁肉。悠悠安足论，两手聊摩腹。鸿皞既已还，羲皇岂终逝。景运开皇明，圣神代相继。皋夔拜冕旒，伊周拥丹陛。顾我何如人，草茅亦遭际。平生学问心，舒写焉敢蔽。岂无经世谟，亦有安边计。董贾一片心，踊跃不自制。作书献九重，宁为形迹滞。君臣岂偶然，天地相交济。谁云畏简篇，要之终无愧。"}