{"id":"1010846","title":"尧任舜禹行","dynasty":"宋","author":"释文珦","text":"尧任舜禹，圣化日熙。二臣至德，惟尧克知。明良胥会，徵庸弗疑。佐命垂统，股肱纲维。行尧之道，蚤夜孳孳。上齐七政，大录万几。与人为善，念兹在兹。举相去凶，咨牧授时。执德于心，其化若驰。洪水滔天，浩浩无涯。下民昏垫，荒度为宜。乃乘四载，奠决刊随。栉风沐雨，手胼足胝。四海会同，九泽具陂。诞敷文德，帝命是祗。翔泳咸若，凤皇来仪。尧嘉厥功，翕受敷施。同声相应，百僚师师。是知官人，安危之基。用贤则安，用佞则危。惟彼陶唐，百工允釐。后世有述，先天弗违。能赏能禅，缵承伏牺。为民之极，黄收纯衣。明并日月，照临无私。不言而治，端拱无为。民无能名，荡荡巍巍。惟天为大，惟尧则之。先圣斯言，当深致思。或未之思，室是远而。"}