{"id":"1062534","title":"游西塔寺探得王夷甫玉柄麈尾以柄字为韵","dynasty":"宋","author":"谢逸","text":"宁馨捉麈手，玉色相辉映。携持宾满堂，韵与谈俱胜。温润德堪比，鲜洁面可镜。扣几声逾清，指月色弥瑩。名压范增斗，价重齐侯磬。晋朝妙人物，此公名最盛。风流固足赏，不救当时病。虽云王谢许，我老独不称。肉缓形颇秽，语拙存直性。但慕杜陵翁，长镵白木柄。"}