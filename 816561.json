{"id":"816561","title":"次韵郭慕徐舅氏","dynasty":"清","author":"曾广钧","text":"乱愁千驿冻波深，一纸家书抵万金。多感渭阳怜宅相，足令慈母释乡心。文章误我成羁旅，资格为官耻士林。一帖殷勤询铁石，求通东下觅知音。经济无闻官未显，亲恩未报我生初。南天鸿雁联翩影，北极朝廷震荡馀。车马尘埃行送老，飞钳捭阖不成书。几年梦踏铜梁月，空筑平台面石湖。"}