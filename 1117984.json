{"id":"1117984","title":"书喜三首","dynasty":"宋","author":"陆游","text":"水际柴荆键不开，野人相觅漫敲推。寒鸦阵黑疑云过，老木声酣认雨来。酒价日低常得醉，官租时办不劳催。平生未省如今乐，却笑傍观误见哀。今年端的是丰穰，十里家家喜欲狂。俗美农夫知让畔，化行蚕妇不争桑。酒坊饮客朝成市，佛庙村伶夜作场。身是闲人新病愈，剩移霜菊待重阳。满川秋穫重赪肩，拾穗儿童拥道边。夜夜江村无吠犬，家家市步有新船。夺攘不复忧山越，安乐浑疑是地仙。惟有衰翁最知达，避胡犹记建炎年。"}