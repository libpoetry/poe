{"id":"1113908","title":"送千二十侄五首","dynasty":"宋","author":"李吕","text":"江头片片玉梅飞，岭路迢遥雪正迷。乘兴为谁骑马去，不辞迎冻散双蹄。贤哉东道世崇儒，爱子尤专择楷模。责望要须精举业，未应道义略唐虞。纷纷世态利为言，此道谁人识正传。为己为人宜两尽，莫教渠笑舍其田。江左风流久擅名，成章掷地作金声。清新俊逸俱难及，若比前贤更老成。却喜君知取友端，诗情游戏志睎颜。更烦为说开三径，安得斯人数往还。"}