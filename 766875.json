{"id":"766875","title":"水龙吟 其一 客中怀徐武令","dynasty":"清","author":"俞士彪","text":"无端落魄羁游，离愁客路争迢递。征鞍初卸，布帆重挂，几多劳瘁。淮水秋风，广陵夜月，老人容易。恨文期酒社，经年冷落，又何事、长留滞。最忆南州高士。赋初成、千金争赏。湖楼依旧，当时胜侣，长萦寤寐。沙岸蒹葭，草堂风雨，两怀谁寄。待归时与借，京山新句，消侬尘思。"}