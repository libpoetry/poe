{"id":"771748","title":"伏后天气多爽，与籋云先生露坐中庭，随笔成十韵","dynasty":"清","author":"林占梅","text":"夜色凉水如，中庭薤簟铺。微风来短榻，皎月挂高梧。树润因过雨，荷圆乍有珠。名茶分玉盏，宝篆枭金炉。地僻心常静，诗多兴未孤。閒谈挥麈尾，联句戛冰壶。竹影时浓淡，兰香和有无。携琴弹落雁，倚枕听啼蛄。蛙鼓回环奏，瓶笙断续呼。况当幽境在，自免俗尘拘。"}