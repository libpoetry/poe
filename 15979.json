{"id":"15979","title":"羁旅行·远客出门行路难","dynasty":"唐代","author":"张籍","text":"远客出门行路难，停车敛策在门端。荒城无人霜满路，野火烧桥不得度。寒虫入窟鸟归巢，童仆问我谁家去。行寻田头暝未息，双毂长辕碍荆棘。缘冈入涧投田家，主人舂米为夜食。晨鸡喔喔茅屋傍，行人起扫车上霜。旧山已别行已远，身计未成难复返。长安陌上相识稀，遥望天山白日晚。谁能听我辛苦行，为向君前歌一声。"}