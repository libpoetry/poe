{"id":"103366","title":"送许璋监簿归泰州","dynasty":"宋代","author":"梅尧臣","text":"木枯鸟不巢，泉涸鱼不游。我非鱼鸟情，贫缚路阻修。高阳有令子，嗣世学已优。前日来京城，问恤忍涕流。今失王府荐，命奇言非雠。家声喜未坠，辞我还海陬。为酌一壶酒，叙怀心如抽。子之伯父殁，遣奠固莫由。岂欲寡恩义，力薄难置邮。因寄缘睫泪，洒向君衣裘。"}