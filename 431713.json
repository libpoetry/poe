{"id":"431713","title":"鹧鸪天  乙巳除夕","dynasty":"近现代","author":"刘凤梧","text":"雪后园林忒地寒，家贫草草荐辛盘。童孙骑竹争儿戏，幼女簪花昵母看。因遣兴，强为欢，起扶藜杖倚阑干。山中岁毕真容易，海外人归尔许难？尘海翻新又一年，频年卧病药炉边。恰当烧烛留宾夜，正是飞花布雪天。磨淡墨，写新联，手僵笔秃不成妍。欲寻旧梦归双枕，谁把春愁荷一肩。"}