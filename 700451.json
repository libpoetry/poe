{"id":"700451","title":"寄题文徵仲玉磬山房二首","dynasty":"明","author":"顾璘","text":"曲房平向广堂分，壁立端如礼器陈。拊瑟便应来凤鸟，折腰那肯揖时人。词华价并金声赋，寿酒欢生玉树春。法象泗滨真不忝，画梁文藻翠光匀。小搆山房护竹垣，道人行坐自云宽。湘帘散映图书乱，石枕横支梦寐安。世禄后先三曳绶，诗怀今古一凭阑。堪怜海月经檐白，正照前溪绿水寒。"}