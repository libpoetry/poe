{"id":"689611","title":"张同府菊会再和","dynasty":"明","author":"吴琏","text":"直北衣冠透直南，各将缨足濯湘潭。达人到处覃清化，处士何人肆横谈。伊傅俟时离稼筑，范韩当宁正冠簪。投闲共际升平日，吟酌何妨会再三。花气云光蔼座南，玳筵珍俎府潭潭。闲同洛社舒吟兴，乐会香山谩笑谈。老去喜逢黄菊节，择来忻向白头簪。梅边竹底何年约，无负桃源辟径三。一官同弃卧江南，风爽清窗月浸潭。酷爱陶潜深逸兴，生憎王衍弄虚谈。书云胜怠方臻吉，易说无疑始盍簪。勿谓老闲无自勉，不容心思日参三。罗浮千仞耸天南，风满岩峦月满潭。藜杖洞中时纵步，草庵云顶日高谈。书添新见闲应读，花霭奇芬老亦簪。记得名人一佳句，乾坤添我便成三。读罢周南读召南，恍将情性浣江潭。柏舟冰操宜深玩，中冓污言勿浪谈。投以木瓜宜厚报，赠之芍药未容簪。善心逸志因惩发，一唱忻然叹至三。结得松亭翠竹南，竹松清影倒澄潭。清怀正拟闲吟弄，下笔深疑助笑谈。莘野垄头粳正熟，柴桑篱下菊频簪。故人不鄙常来教，方信朋侪益者三。"}