{"id":"753160","title":"寒夜读书","dynasty":"清","author":"赵金鉴","text":"朔飙冻摧百卉枯，有客危坐夜读书。幢幢一编寒镫影，混茫遥接淳古初。蚕僵猬缩蠖蜷曲，矮檐冰柱戛冷玉。抗声金石歌黄农，春意盎盎煦破屋。足裂手皲不知寒，寸抱炯然千载看。谁欤夷齐谁蹠蹻，战胸龙螭莽屈蟠。丈夫生当撑瘦骨，弥天事业轻于发。夜深镫灺万籁寂，狂喝倒回天边月。"}