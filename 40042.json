{"id":"40042","title":"奉报赵王出师在道赐诗","dynasty":"南北朝","author":"庾信","text":"上将出东平。先定下江兵。弯弓伏石动。振鼓沸沙鸣。横海将军号。长风骏马名。雨歇残虹断。云归一鴈征。暗岩朝石湿。空山夜火明。低桥涧底渡。狭路花中行。锦车同建节。鱼轩异泊营。军中女子气。塞外夫人城。小人乖摄养。歧路阻逢迎。几月芝田熟。何年金灶成。哀笳关塞曲。嘶马别离声。王子身为宝。深思不倚衡。"}