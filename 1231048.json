{"id":"1231048","title":"题燕士李叔成静怡精舍","dynasty":"元","author":"宋沂","text":"守道岂忘世，脉脉重端居。旷怀不可极，清风生太虚。寂寂独无营，欣欣常有馀。童子启窗户，昼读孔氏书。窅然在隘巷，时来长者车。问我何栖迟，东陵未丘墟。矧伊幽州士，胡为卧空庐。答云各有志，素丝尚匪污。相从赋《黄鸟》，驾言歌《白驹》。凤兮或来下，愧彼狂接舆。"}