{"id":"843773","title":"贺蟫窟主人移居","dynasty":"清末民国初","author":"许南英","text":"小小园亭好避嚣，一枝栖息等鹪鹩。琳琅万卷蟫为窟，下上双飞燕有巢。入座衣冠无俗子，榜门风雅号诗寮。绿云满地凉于水，天半闻吹弄玉箫。大隐何妨在市廛，曹仓邺架供閒身。诗精梅鹤孤山畔，乡思蒪鲈古浪滨。风月无边权作主，竹松不俗许为邻。苦将文化维蛮野，七字潜扶大雅轮。"}