{"id":"1158869","title":"入白沙渚夤缘二十五里至石窟山下怀天台陆山人","dynasty":"唐","author":"刘长卿","text":"远屿霭将夕，玩幽行自迟。归人不计日，流水闲相随。辍棹古崖口，扪萝春景迟。偶因回舟次，宁与前山期。对此瑶草色，怀君琼树枝。浮云去寂寞，白鸟相因依。何事爱高隐，但令劳远思。穷年卧海峤，永望愁天涯。吾亦从此去，扁舟何所之？迢迢江上帆，千里东风吹。"}