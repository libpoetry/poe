{"id":"663015","title":"送李璞还山东","dynasty":"明","author":"孙绪","text":"门墙识君初，君少我已长。我长亦何用，君少多清响。感君友于意，绸缪下深广。夜雨床对眠，春风驾屡枉。别来问眉宇，虚幻渺难像。独闻荆树花，垂荫低可仰。往岁见君弟，言论际穹壤。翻恨未逢君，千里入神想。侵晨叩门扉，举目见豪爽。喜极欲绝倒，惊定还询访。初疑梦未真，既省心独恍。以兹念旧游，悲叹废心赏。流光过孤隼，薄俗轻五两。谁能久低徊，惙惙婴世网。京洛多风尘，长江没浩荡。羡君冠佩去，终岁住林莽。"}