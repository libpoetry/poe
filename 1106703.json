{"id":"1106703","title":"醉花阴","dynasty":"宋","author":"王庭圭","text":"红尘紫陌春来早。晚市烟光好。灯发万枝莲，华月光中，天净开蓬岛。老人旧日曾年少。年少还须老。今夕在天涯，烛影星桥，也似长安道。月娥昨夜江头过。把素衫揉破。冷逐晓云归，留与东风，吹作千千朵。云残香瘦春犹可。玉笛愁无那。倚著画楼人，且莫教他，吹动些儿个。"}