{"id":"785538","title":"游丰湖 其一","dynasty":"清","author":"黄遵宪","text":"西湖吾未到，梦想或遇之。濛濛水云乡，荷花交柳枝。今日见丰湖，万顷青琉璃。持问老东坡，杭颍谁雄雌？浃旬困积暑，泼眼惊此奇。恍如画图中，又疑梦寐时。人生为何事，毕世狂奔驰。黄尘没马头，劳劳不知疲？嗟我不能仙，岂能免人羁。要留一片地，自谋老来私。悠悠湖上云，耿耿我所思。下与鸥鹭盟，上告云天知。"}