{"id":"1077525","title":"次韵和曾徽言登北禅寺塔","dynasty":"宋","author":"李纲","text":"佛教入中土，贝多凡几翻。摩腾导其流，僧伽鼓其澜。乃建窣堵波，高标屹参天。划如五彩虹，上与青霄干。兹塔更奇古，层檐俯通川。江山递隐见，万象森回环。公子抱远韵，登临眇风烟。仰穿龙蛇穴，旁瞰日月悬。茫茫悉细碎，寓目疑无全。归来吐妙句，字字劳精甄。嗟我方屏处，胜游阻清缘。幸窥慈恩作，如见众宝山。宗风久寂寞，纻絮何其寒。安得师子吼，震此龙象筵。关弓挟白羽，櫜鞬相周旋。当分宝塔坐，一瞬三万年。"}