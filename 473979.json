{"id":"473979","title":"拟古诗七十首（录一十三首） 其八 吴记室均春怨","dynasty":"明","author":"盛时泰","text":"春宵难孤眠，清晓易双曙。既自未逢新，那能不怀故。新欢犹水萍，故人似风絮。寄衣今已迟，裁书昨复误。祗对银缸花，不识金微路。干戈信纵横，营垒几屯聚。未见奏凯还，更闻代人戍。岂忘君年衰，复恨妾颜暮。流机积寸丝，剪刀惊尺素。徘徊明月前，形影自相顾。"}