{"id":"1246081","title":"铃山龙泉","dynasty":"元末明初","author":"刘基","text":"兹山近南服，胜迹冠朱方。石骨入海眼，地脉通混茫。金精孕清淑，水德融嘉祥。寒含六月冰，润浃九里长。鲸腮狎猎起，虎只呿呀张。发窦既窈窕，流渠遂汪洋。洞彻瑩玉鉴，锵鸣合宫商。静含玄机妙，动见大智藏。养德君子类，膏物农夫望。野僧向我言，其功殊匪常。饮之祛百邪，能使俗虑忘。漱咽入灵府，喉舌生清香。爽淅动毛发，飘忽凌风翔。何当扬湛冽，尽洗贪浊肠。"}