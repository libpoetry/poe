{"id":"691855","title":"寺游别熊子四首","dynasty":"明","author":"李梦阳","text":"天地固常尔，遇之情不同。但看摇夏树，何似飞秋逢。古来怨离人，岂必穷与通。默默两无语，坐披琳殿风。夕风起凉阁，入耳松搣搣。当此佳胜区，谁忍遽离析。篇鹳戛戛鸣，萝翠满衣席。异时冠盖场，倘忆幽赏迹。散眸七宝地，觞尔孤云台。一望碧云合，四面清风来。流影荡我前，炎树生秋哀。一笑问天地，劫灰安在哉。独立台上阁，俯兹城下湖。为问黄金鱼，径尺今有无。愚者人尽笑，贤之乃谤诬。二者吾适从，不如乘海桴。"}