{"id":"1089347","title":"应致远以百韵古诗见示推许过当病中姑借放翁韵奉酬","dynasty":"宋","author":"许及之","text":"我诗何敢希杨公，况复进之陆放翁。烦君妙语相纵臾，控地岂得追培风。两翁齐名家异县，叹惜馀年能几见。斯人不上甘泉班，我辈先之腼颜面。君到灵山亲得语，切莫提撕落言句。恨君相见一年迟，不同蓟北燕南路。"}