{"id":"690875","title":"舟中遣怀效吴音兼寄方孟旋","dynasty":"明","author":"李之世","text":"为爱扁舟信往还，一尊临水复看山。双双黄鸟迎人语，点点沧波照客颜。剩有百钱携杖去，从分半席伴鸥閒。笔床荼灶随供具，较胜松房静掩关。水逝花飘稔有情，凌波睇望澹盈盈。却怜弱荇牵风转，不厌垂杨拂棹轻。山学鸦黄当镜立，江分鸭绿入杯平。更谁消受湖中景，十里芳莼一勺羹。昼永人閒睡思浓，沿洄孤棹任从容。茶烹雪乳称禅味，饭惜雕胡罢午供。拄杖时听群鸟哢，寻山忽讶一僧逢。春流处处桃花浪，未信仙源隔几重。长日冲波不断流，滔滔送尽几行舟。柳条有意垂青眼，江水无情浪白头。浮海鸱夷称范蠡，漆园蝴蝶是庄周。尘劳传悟三生幻，取醉聊为汗漫游。"}