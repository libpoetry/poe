{"id":"480888","title":"和玉山倥侗生紫凤曲","dynasty":"明","author":"苏平","text":"银蟾帖天流素光，玉峰仙人吹紫凰。紫凰离群发孤啸，思入寒云悲怨长。余音嘶风崖石裂，梅花飞春堕香雪。冯夷宫中龙夜愁，鲛人学语声幽修。江波淡淡寒不流，七十二峰凝暮秋。急管繁弦不须数，转羽移商调尤古。空山野人踏哮虎，隔竹江妃泣秋雨。有时无声似有声，欲与彩凤相和鸣。秦王女儿去不返，碧海三山梦魂断。"}