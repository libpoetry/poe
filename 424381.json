{"id":"424381","title":"八声甘州·独游半淞园","dynasty":"近现代","author":"袁思亮","text":"唤诗魂病起向郊园，凭阑洗吟眸。正林亭初霁，湿泥留燕，新涨浮鸥。碎蕊苔花错委，绣地写春愁。啼鴂年年恨，都在高楼。楼外夕阳斜处，有临风擪笛，度水飘讴。记红红双曲，天际想歌喉。尽平生、狂情未换，怕絮飞、换了鬓边秋。空凝伫、乱鸦归树，绿暗汀州。"}