{"id":"1116748","title":"太白词，并叙","dynasty":"宋","author":"苏轼","text":"雷阗阗，山画晦。风振野，神将驾。载云盰，从玉虬。旱既甚，蹶往救，道阻修兮。旌旂翻，疑有无。日惨变，神在涂。飞赤篆，诉阊阖。走阴符，行羽檄，万灵集兮。风为幄，云为盖。满堂烂，神既至。纷醉饱，锡以雨。百川溢，施沟渠，歌且舞兮。骑裔裔，车斑斑。鼓箫悲，神欲还。轰振凯，隐林谷。执妖厉，归献馘，千里肃兮。神之来，怅何晚。山重复，路幽远。神之去，飘莫追。德未报，民之思，永万祀兮。"}