{"id":"240579","title":"次韵子春·微风度疏竹","dynasty":"宋代","author":"王灼","text":"微风度疏竹，青灯照孤影。起寻千载书，坐对一夕永。念昔走京师，噉蔗入佳境。注传拟杜癖，说诗配康鼎。讵识豹雾深，但爱虎文炳。荐绅满朱紫，人物称袖领。经义有寸长，富贵在食顷。弹冠欲慕贡，洗耳宁思颍。自从铁林骑，来污金华省。几年强求活，百事付幽屏。慵便麈柄闲，病怯牛衣冷。借书试探讨，掩关谢驰骋。新闻渺无得，旧学粗可整。铅笔伴曹褒，虮{上迅去辶下虫虫}欺王猛。自怜亡奇者，才拙乃素禀。誓为漫浪叟，毕此须臾景。升沉岂殊致，行止贵深省。嘉言谁起予，虚心期一请。"}