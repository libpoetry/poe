{"id":"1849","title":"度峡口山赠乔补阙知之王二无竞","dynasty":"唐代","author":"陈子昂","text":"峡口大漠南，横绝界中国。丛石何纷纠，赤山复翕赩。远望多众容，逼之无异色。崔崒乍孤断，逶迤屡回直。信关胡马冲，亦距汉边塞。岂依河山险，将顺休明德。物壮诚有衰，势雄良易极。逦迤忽而尽，泱漭平不息。之子黄金躯，如何此荒域。云台盛多士，待君丹墀侧。"}