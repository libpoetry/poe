{"id":"1117427","title":"窥开吟","dynasty":"宋","author":"邵雍","text":"物理窥开后，人情照破时。一身都是我，瘦了又还肥。物理窥开后，人情照破时。能将函谷塞，只用一丸泥。物理窥开后，人情照破时。正如携宝剑，切玉过如泥。物理窥开后，人情照破时。渴多逢美酒，病后遇良医。物理窥开后，人情照破时。能将一个字，善解百年迷。物理窥开后，人情照破时。情中明事体，理外见天机。物理窥开后，人情照破时。可嗟兼可唾，堪鄙又堪嗤。物理窥开后，人情照破初。不堪将劝诫，止可与嗟吁。物理窥开后，人情照破前。止堪今执笔，不可使持权。物理窥开后，人情照破休。止堪初看望，不可久延留。物理窥开后，人情照破时。欲知花烂漫，须是叶离披。物理窥开后，人情照破时。有权能处置，更狡待何为。物理窥开后，人情照破间。敢言天下事，到手又何难。"}