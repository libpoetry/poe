{"id":"1087297","title":"醉后苦热狂吟","dynasty":"宋","author":"姜特立","text":"休说唐装与晋装，一丝不挂谩风狂。登枝解衵不快意，脱帽露顶犹寻常。我生惮暑老益甚，束缚冠屦如以桎梏置我旁。安得天风吹上雪山顶，凭陵大叫呼彼苍。下臣尘世热欲死，愿借三冬塞空之白雪，十月陨物之繁霜。阴崖已冻裂复裂，草木禽兽颠且僵。此时天上天下无暑气，姜子夜半独立方清凉。"}