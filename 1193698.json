{"id":"1193698","title":"丙辰年鄜州遇寒食城外醉吟五首","dynasty":"唐","author":"韦庄","text":"满街杨柳绿丝烟，画出清明二月天。好是隔帘花树动，女郎撩乱送鞦韆。雕阴寒食足游人，金凤罗衣湿麝薰。肠断入城芳草路，淡红香白一群群。开元坡下日初斜，拜扫归来走钿车。可惜数株红艳好，不知今夜落谁家。马骄风疾玉鞭长，过去唯留一阵香。闲客不须烧破眼，好花皆属富家郎。雨丝烟柳欲清明，金屋人闲煖凤笙。永日迢迢无一事，隔街闻筑气毬声。"}