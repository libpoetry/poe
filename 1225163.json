{"id":"1225163","title":"方景贤回闻吴中水涝甚戏效方子清侬言","dynasty":"元","author":"吴莱","text":"客来自吴土，示我吴侬言。吴侬岁苦水，谓是太湖翻。太湖四万顷，三江下流泄。疏瀹久无人，?污与海绝。东风一鼓荡，暴雪如颓城。屋扉蚌蛤上，畦畎鱼龙争。嘉种不得入，种亦悉烂死。民事何所成，食天俱在水。富豪仅藏蓄，官府更急粮。贫窭徒艰馁，妻子易徙乡。散行向淮壖，随处拾稆粟。虽然远乡土，恐可完骨肉。东吴本富盛，数岁偶彫残。世非欲茧丝，官曷任虎冠？国家自充实，财赋有渊薮。给复当我及，安宁到鸡狗。何人讲平准，何人议河渠。荒政固有典，水利复有书。龙蛇方未驱，鸿雁尚在泽。纵令可还定，何计免沟壑。何时水幸退，我得刈稻禾。水退泥尽出，草屩更捞虾。我思告朝廷，来岁不可待。毋庸水争地，便放江达海。客今听我言，我欲解侬忧。所争但一水，民气庶今瘳。自从唐季来，吴越无兵械。至于宋南徙，淮蜀此都会。大田连阡陌，居第拟侯王。锦衣照车骑，玉食溢酒浆。居然甲东南，遂以侈济侈。掊克自此多，彫瘵亦以起。天宁不汝恤，有此水潦淫。要令沃土瘠，民得生善心。岂惟生善心，且用戒掊克。采诗观民风，愿踵太史职。"}