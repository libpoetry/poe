{"id":"327830","title":"百字令·祝家伯茗柯七十初度","dynasty":"清代","author":"张槎","text":"黄云绕遍西城，第拍手、先生七十。勒鼎铭钟成底事，远逊桐江蓑笠。莲静芝肥，鸾翔凤舞，不比寻常席。兴会翛然，花前且听吹笛。算来地僻钱愚，经营扰攘，好景空相失。看取蒲轮推国士，岂少登云拔宅。下邳桥头，济阴城北，彼此都无逆。香山佳会，年年此月今夕。"}