{"id":"1118485","title":"杂感六首","dynasty":"宋","author":"陆游","text":"鹤乘轩车已堪叹，狐戴髑髅何可亲。劝君一笑扫除尽，来作人间百岁人。谗口安能作祸基，吾曹兴废岂无时。向来何事令公怒，问著渠侬自不知。艰危宁度瘦驴岭，奔走莫随肥马尘。困阨终身元自好，可怜痴子恨无津。一尊易致蒲萄酒，万里难逢鹳鹊楼。何日群胡遗种尽，关河形胜得重游。老境睡多行立少，浮生会少别离多。安得此身重壮健，一杯朋旧共高歌。苦热惟忧不复凉，转头忽已见清霜。道人若悟无寒暑，堕指流金总道场。"}