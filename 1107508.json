{"id":"1107508","title":"读书堂五首","dynasty":"宋","author":"叶子强","text":"诗书不策勋，岁月忽已晚。堕此尘?网，吾行其既远。胡宁于书事，意爱犹缱绻。况之迷蹊人，慕顾祇旧阪。扁旁真赤帜，所立示所本。又如农人心，终不置穮蓘。晞发茅檐下，荣荣兰九畹。初服苟未替，无亦惊晼晚。所逢非所安，吾庐盍云返。娟娟百个竹，落落一丈松。岂无桃李华，春事孰与冬。寒菊北户下，不斗颜色秾。气味如秃翁，忍死无容容。霜风落系雁，露草栖织蛩。读书真可人，明星耿疏篷。小山后丛桂，方池前止水。泠然堂中人，枯槁祇中尔。平生不止酒，来此真止矣。今辰忽开尊，叵料真未止。瓶罍本非二，无罄亦无耻。卷尊佩君言，慕之戴星起。左角明西方，十分农事回。鞭蒲正尔束，系圄夷然开。我胡汝乎德，一朝变喧豗。仁义不蹂践，肺肝自胚胎。再拜父老言，美意吾所该。诗书不得力，亦自书中来。少长事壮厉，意气弥九州。鞭车踏长路，渠料能夷犹。困此九折坂，嵚崎不容辀。彼须匪所彊，此售宁或求。犹有读书心，大寒索衣裘。贱嗜匪贵献，一拂销百愁。宝此清净退，相从赋归休。农圃雅所问，同一壑一丘。"}