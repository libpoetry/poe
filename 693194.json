{"id":"693194","title":"和邵山人过字韵二首","dynasty":"明","author":"沈梦麟","text":"吴松东去群鸿散，苕霅西来一舸过。池上屡陪山简醉，座中曾听薛华歌。中年乡国黄尘合，长夏江村绿树多。拟与贺公同结伴，黄冠野服晚婆娑。乱后还家如旅泊，愁中贳酒喜人过。每吟栗里停云句，不作南山种豆歌。故宅东风归燕静，孤村夜雨落花多。白头却忆观光日，曾赋神明与馺娑。"}