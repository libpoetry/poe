{"id":"183363","title":"送郑无忌南归","dynasty":"宋代","author":"苏颂","text":"我家本南闽，处世若羁寓。侍亲从宦游，东西迁者屡。因循历年载，未识南中路。间岁至都城，始与里儒遇。尝闻闽中奇，英隽所丛聚。山川降灵气，禀肖时魁梧。往在祥符中，黄李称独步。当时盛文物，在廷充振鹭。二子簉其间，轩轩并镳驱。得志何所如，康庄躍骐馵。时文变新律，高辞无累句。人传幼妇碑，朝奏客卿赋。奇器擅珪璧，至音有韶濩。当宁喜同时，士林争景附。渊澄或无鱼，木秀乃生蠹。嗟哉士之贤，入朝尝见恶。叔才亦稍迁，秘书观四库。命穷时不偶，伶仃独翁孺。名虽鼎甲贵，官止尘劳污。蹉跎三十年，困踬卒颠仆。伊予生后时，举颈徒企慕。郑子乃其甥，肖貌何颖悟。读书博而详，伟词亦能铸。朅来至京国，首与予款晤。吾尝念古昔，人贤犹爱树。况遇贤之出，何必缘雅素。从游遂无间，往来靡常度。近遭试秋官，报罢不知故。飘飘叹穷途，归橐不能具。当路少知己，腹心谁可布。我嗟近世人，龊龊何足数。见善不能举，徒然用烋噢。士有处忧困，岂尝一蒙顾。劝君自求己，何用频龃龉。还家乐诗书，养心益坚固。无因一伤手，乃欲改前措。泽豹未成文，尚能隐深雾。齐禽戢其翼，久亦蒙傅羽。况子气方刚，丁辰年未暮。勉勉信予言，勤勤蹈前趣。更想渭阳贤，怀道当有遻。王忱希范宁，羊昙宗谢傅。武子称卫玠，逢时乃腾骛。深源赏康伯，传经有训註。子其慕斯人，戒哉惇向素。还来取高第，擢俊膺帝吁。更发翁孺名，后来益垂裕。作歌送子行，予言岂虚谕。"}