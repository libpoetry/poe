{"id":"629037","title":"从军行","dynasty":"明","author":"李云龙","text":"辽天惨无光，血雨洗碛草。欲问汉家军，漠漠黄云老。道傍新鬼牵人哭，自言家本邯郸族。提携长剑东出阙，欲为君王镇荒服。沙场日落寇兵至，吹面腥风平刮地。前驱长蛇后封豕，捲起辽阳半江水。将军欲奋鼓先死，旌旆频挥云不起。可怜六郡良家子，抛却头颅作胡鬼。不惜抛头作胡鬼，牧马南侵何日已。"}