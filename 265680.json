{"id":"265680","title":"风流子·答和桐城何令远见寄","dynasty":"清代","author":"毛奇龄","text":"浮山如在眼，枞阳路、时望大江遥。想当日长瑜，曾为四友，今闻子季，仍号三高。从谁道，十年黄令阁，一别湛郎桥。湖上风光，全随蓬转，江南春信，半在梅梢。幸新来无恙，词中尚记得，醉卧干蕉。不道安成前度，良夜迢迢。自白鹭洲边，歌残纤月，红螺泽畔，酒散寒潮。试问梁园宾客，谁忆枚皋。"}