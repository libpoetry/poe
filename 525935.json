{"id":"525935","title":"题王元章梅竹卷次祝鸣和","dynasty":"明","author":"顾璘","text":"画家妙品古亦稀，高人每号无声诗。浅夫拈笔率信意，岂解盘薄凝深思。聊希形似即满意，难与神化论等次。子乔老仙烟霞骨，劂出心肝洗尘俗。身化西湖一树冰，气吞湘岸千竿玉。映缣姿态斗纤秾，转手枝柯分直曲。山空自喜野人同，岁寒敢谓吾曹独。补之墨梅称绝伦，与可写竹恒逼真。今之画图兼二妙，始信苦学能通神。草堂六月气凄爽，彷佛坐我清江滨。白头岂知老将至，对尔真足忘冬春。忆昨青阳回绿草，横斜桃李长安道。一夜飘风历乱生，可怜花叶纷颠倒。尘世繁华有盛衰，朱门一闭无人扫。与君开卷玩高标，绝胜对客谈虚藻。"}