{"id":"737929","title":"庄愈庐舍人斋中双盆梅歌次陆根堂编修韵","dynasty":"清","author":"钱陈群","text":"尊前玉色东风面，嫩晴天气华堂晏。主人爱梅有梅癖，邓尉山塘踏来遍。人间国色无双姿，无双有双得两枝。我生不识邢与尹，神光旖旎今见之。须臾裙屐联翩至，对此那能辞一醉。当歌忆昔发余思，竹炉山馆茶初试。年时扈从今退翁，梅花应笑同非同。归来忍负梅花约，坐觉日月成虚空。常怪此花遗《骚》仅存《雅》，逃名遂性全山野。纵令牙笙檀板为君容，终许破毡纸帐为君写。"}