{"id":"960896","title":"日食罪言","dynasty":"宋","author":"姚勉","text":"皇帝十四载，新元纪嘉熙。仲冬戊寅朔，午漏方中时。朔风震丘壑，猛籁号枯枝。黯如商雪天，四野昏垂垂。昼炊烟始息，暝色来庭帷。鸡登杙桀立，鸟急林梢栖。颇讶南至后，晷度宜舒迟。胡为景尚促，疾甚驹隙驰。儿童忽走报，日壁无全规。仓忙出仰视，如月初蛾眉。金乌失焰彩，玉象潜光辉。苍天玳瑁色，列宿争依稀。老稚相喧呼，伐社沸鼓鼙。不知何物怪，掩此清阳晖。吾闻阴阳家，日月以历推。日迟月行速，赢缩数不齐。遇朔必会合，差忒无毫釐。气盛或相掩，二曜斯一亏。望日日掩月，阳感阴故衰。朔日月掩日，阴盛阳乃微。又闻玉川子，月蚀曾有诗。谓此日月者，天眼生东西。两眼不相攻，相食其说非。食月乃蟆精，伊戚盖自贻。吾观作诗人，志各有所之。玉川特寓谏，假此为之辞。日月有蟾乌，此事本怪奇。况自食其光，安能走而飞。书称辰弗集，天象昏且迷。则知交相食，此说当勿疑。思既得其说，伤心重嗟咨。日为众阳宗，万象皆影随。今者何不臧，阴精夺炎曦。仰空不能救，涕泗纷交颐。嗟嗟今之岁，天屡彰其威。星文沓示变，雷震荐失宜。越在夏五月，郁攸煽京畿。六月既望后，月蚀主旱饥。今兹复日食，灾异何繁滋。天意不虚示，坐井聊管窥。即天以论人，日君而月妃。关雎哀窈窕，意在贤才思。靡曼或盈前，必为物欲移。今者日之蚀，或恐由宫闱。然而吾君圣，未必耽燕私。君象日而尊，臣象月而卑。正心在朝廷，昭德可塞违。国柄或窃弄，耳目相蔽欺。今者日之食，亦恐由群儿。然而吾君明，朝岂庸盲痴。人主向明治，武力不可隳。方今北有敌，负垒惊边陲。战士怯不勇，塞马纷骄嘶。今者日之食，或由边事危。然而吾君武，安肯假彼资。重念此三者，急务诚在兹。万一或有是，是即变所基。应天不以文，减撤徒儿嬉。如人丧厥明，必求良药医。一片葵藿心，祇恐天未知。何当排阊阖，碎首彤玉墀。一篇痛哭策，历写心伤悲。一者何所陈，无逸为元龟。暗室屋漏中，肃如对神祇。愿为楚庄王，规谏从樊姬。毋效汉成帝，温柔老昭仪。天君必清彻，智烛光发挥。如日丽中天，煌煌明作离。二者何所陈，用贤登皋夔。选众立一相，国论公主持。乌台执白简，妙选刚正姿。戚里勿柄授，貂珰毋印累。朝廷豁氛翳，在位销脂韦。末光依汉日，天子是倚毗。三者何所陈，张皇吾六师。击楫如逖辈，天宠畀节麾。卖国若桧等，电扫无孑遗。练军明赏罚，勇锐奔熊罴。南越颈可缨，中行背必笞。如日照霜雪，殄灭何难为。凡此三说者，中心久思维。明白可举行，匪曰徒费词。能转乱为治，可回灾为釐。不学后羿射，不效夸父追。捧轮上扶桑，洗光出咸池。苍生照共仰，九土光咸晞。五色太平象，重晕中兴期。昊穹耀华彩，万国长瞻依。"}