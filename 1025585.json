{"id":"1025585","title":"平生八见女而存者五人比又得女少稷作诗见宽次韵谢之","dynasty":"宋","author":"韩元吉","text":"渐老思似续，抚怀良惘然。空馀岁寒心，凛凛松柏坚。平生孔明妇，贫贱房且专。生女不生男，造物宁我偏。娈彼五娇儿，弄瓦相随肩。人言可禦盗，无乃缪以千。囊金不办嫁，择婿那敢全。今年又增一，比比安求旃。觉贫与觉富，可笑还可怜。向来两童乌，泡幻随变迁。应门固未计，畴复与我玄。我家岂无人，文章绍编笺。经心不能释，欲语气已填。筮言晚当见，默祷资明蠲。行年且四十，那得慰眼前。陶公谓胜无，此论吾师焉。舒宣傥可待，弓裘犹足传。今者事方殷，烦君费诗篇。君诗妙难敌，巨刃迎小鲜。炯炯明月珠，一一照眼圆。吁嗟人生事，岁月如奔川。岂不舒我忧，熊罴梦丰年。蓬门亦何祥，但见巾帨悬。会当亦添丁，荷锄赋归田。老妻鼓掌笑，子意将谁愆。须知百男恶，未若一女贤。矧子四壁空，盖头无尺椽。儿女分所定，底用相镵镌。尚应具扁舟，江湖穷溯沿。为君聘络秀，椎牛事烹煎。"}