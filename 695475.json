{"id":"695475","title":"寓直话别次白岩南坞燕泉联句韵","dynasty":"明","author":"林俊","text":"匏系何情出屡希，调孤俗尚故应违。阅来沧海应三变，数尽长鸿是四归。草野生成天地德，玉关离合鬼神几。双溪云水经年别，细苇新蒲暗旧矶。浃日追陪不惮劳，放怀时为秃霜毫。文昌夜烛三台上，风望晴看两岳高。巳办壮猷当世责，未酬绘句入诗豪。秋残断饮浑无味，空有黄花对蟹螯。"}