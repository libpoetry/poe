{"id":"1001933","title":"龙州书院","dynasty":"宋","author":"曾丰","text":"西昌有洲龙屈蟠，爪牙润泽鳞甲寒。桃花水肥意腾跃，似欲上与青天干。西昌有士龙变化，云可以乘泥可谢。胪传未放雷呜春，弦诵犹挑灯破夜。作成况遇今赵侯，萤窗开处吞龙洲。儒风相高踏鹏背，士气自敢骑鳌头。县前洲觜年年长，图谶会当应如响。雁塔固无过我前，云台更要在人上。"}