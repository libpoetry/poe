{"id":"943834","title":"次韵赵子野赠别","dynasty":"宋","author":"陈造","text":"白地倒海翻重湖，赵侯涂改插架书。石麟角犀清而腴，了知不是山泽臞。舌宫齿商凤将雏，一笑著我东郭竽。曹后鲍前君指呼，郊寒岛瘦君童奴。翠凤未炙口不糊，吮漱沆瀣骑兔乌。擘水挹取骊颔珠，挂作白月照海隅。丹山阿阁久榛芜，跳梁饿鸱啼鹁鸪。两鸟囚作辕下驹，巨灵蹶起张怒须。一鸟伸喙群翼趋，向来偃仆须君扶。大篇落手吾戒涂，春风得意揄翠裾。东西州尔非秦吴，犹金玉音宁所图。"}