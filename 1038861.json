{"id":"1038861","title":"出京后舟中有作寄仲文韩二兄弟永叔欧阳九和叔杜二","dynasty":"宋","author":"苏舜钦","text":"久居倦京城，归心日倾写。扁舟理棹楫，已与峻流下。断岸如崩山，远树若奔马。回头云间阙，出没见图画。还家快虽暂，去国伤以乍。况我二三友，眷恋数返驾。前夕南巷堤，昨日东城舍。论精如可收，意密不见罅。恍惚梦寐中，萧然已相舍。他人所至乐，惟我气类寡。迂僻不能镌，往往自嗟骂。平生居京都，君辈乃知者。异乡孰与言，救谤定不暇。柔软众所佳，佞面谁可借。中怀百忧集，包酿似菹鲊。身世苦飘浮，岁月不可把。后期浩难知，高吟但悲洒。"}