{"id":"694733","title":"送濮守乃侄归省二首","dynasty":"明","author":"周瑛","text":"千里移舟下濮阳，黄堂有叔鬓将霜。竹林风月留人易，椿府旨甘入梦长。亭上鸟声喧客席，马头山色映诗囊。料知宦邸无馀物，带得清风归故乡。曾闻大阮久专城，小阮读书亦有声。作客三年依濮上，还家几日到昌平。楼头疏雨此时梦，马首青山到处情。莫恋故乡风景好，云霄万里看飞鸣。"}