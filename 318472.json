{"id":"318472","title":"春从天上来·白社凋零","dynasty":"现代","author":"饶宗颐","text":"白社凋零。认劫后河山，草上微萤。溪漾流月，影坠罗屏，心逐去雁冥冥。任无风花亸，问知己、剩有山灵。短长声。更啼红杜宇，啄翠清泠。当前云烟画本，伴隐几嘘天，冷落晨星。纵目关河，铸愁今古，乡梦只挂门庭。便琴书抛了，人憔悴、未负丹青。醉还醒。只暗蛩寒蚓，来共青荧。"}