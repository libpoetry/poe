{"id":"682895","title":"闻林旂峰先生家难有怀二首","dynasty":"明","author":"尹台","text":"海上三秋白雁疏，昨传消息更愁予。成家但立相如壁，坏宅宁存孔鲋书。畅志酒杯应料理，端居述作复何如。含情漫极天南目，徙倚高台咏卜居。解绶风尘意得开，聊思松菊一归来。逢时独惜云中守，抗俗谁怜邺下才。底用文章矜豹变，须看驾御岂龙媒。瑶华断绝闽中使，怅望沙村草阁梅。"}