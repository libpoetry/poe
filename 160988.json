{"id":"160988","title":"黄一翁·豆羹采藜藿","dynasty":"宋代","author":"王炎","text":"豆羹采藜藿，鼎食厌粱肉。士欲齐得霄，胸次要涵蓄。我晚颇闻道，宁有慧无福。外物皆浮云，此道等珠玉。阅事如阅棋，已过安用覆。回光照诸妄，稍稍淡无欲。与君共玄谈，一笑时捧腹。更以诗留贫，此语颇惊俗。细看苜蓿盘，岂减槟榔斛。见金不见人，渠辈非吾族。君独臭味同，吾固知之熟。平生求益友，今日并墙屋。不肯兄事钱，宁以君呼竹。力学追古人，经史费抄读。我方病少瘳，拥衲肤有粟。百念渐灰冷，有牛不须牧。君如汗血驹，堕地必驰逐。甘为走踆踆，耻作雌粥粥。有玉未尝献，岂忧终刖足。"}