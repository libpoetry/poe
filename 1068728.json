{"id":"1068728","title":"玉局","dynasty":"宋","author":"宋京","text":"君不见青阳老人飞下天，口宣至道朝群仙。地中神人捧玉局，异事秘怪于今传。龟城坤隅地有穴，俗说西与岷山连。嵯峨古观森伟像，老柏惨澹含风烟。令威已去城郭在，人物自改名依然。亳州宫庭焕星斗，真皇行幸祥符年。所托得地近京邑，此独隐晦遐方偏。安得老人洗此心，还我澹泊同古先。"}