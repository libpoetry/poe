{"id":"135248","title":"石时亨饱山阁","dynasty":"宋代","author":"楼钥","text":"层层得好山，是处足饱看。君真乐山者，心地尤平宽。生长山水县，惯见青巑岏。筑室欲饫赏，凭虚著危栏。天亦遂君意，俾君老其间。场屋早得名，晚始就一官。官又不得进，甘心乐瓢箪。官少家食多，知更几暑寒。朝见山岚高，暮喜山云还。山气日夕佳，秀色几可餐。晴雨各变态，雪月更万端。于山真属餍，清明流肺肝。膏粱与刍豢，与世殊鹹酸。久矣谢世纷，屏息专内观。鬓无一茎白，八十颜如丹。所得不既多，愈饱天不悭。此阁本不华，何处无此山。苟为名利驱，人境无相关。吾乡山苦远，可望不可攀。东楼快登眺，耸翠罗烟鬟。年来勇欲归，匏系未许閒。君索饱山诗，南明恍在前。十年两访君，共醉苜蓿盘。向时多名流，与君平生欢。只今几人在，一见良独难。叔度镇金陵，道衡处瀛壖。旧游如晨星，相望可长叹。归梦绕故丘，非晚再挂冠。何当泛剡谿，往从子于盘。"}