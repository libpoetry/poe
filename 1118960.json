{"id":"1118960","title":"建炎丞相成国吕忠穆公退老堂","dynasty":"宋","author":"陈公辅","text":"经营堂宇近江滨，退稳功成名遂身。门外鱼龙欣得地，圃中花木暖藏春。也知朝野思贤相，聊借湖山作主人。谁谓周公骄且吝，坐间无日不延宾。平昔勋名绝辈流，正闲赢得去寻幽。春风陌上飞千骑，晓日林间映九斿。闽岭何妨传雅咏，龙庭行即告嘉猷。愿将屡秉钧衡手，留作他年几杖游。"}