{"id":"829455","title":"湖上杂诗","dynasty":"清末近现代初","author":"陈曾寿","text":"九秋积风雨，百昌未全零。坚冰一夕至，水天皆若醒。阴湖晚逾白，浮岚敛纯清。寒云泄莽荡，大岳垂真形。平生爱雪候，砭骨神为惺。谓胜春秋佳，廓然媚空冥。惜哉肃杀刃，空发霜天硎。沈吟竟何俟，独掩梅花扃。雪净高下峰，几点岩腹绿。心知有佳处，禅栖托修竹。永惭枯定僧，片偈了幽独。饭馀更何事，洗钵对寒玉。耽游记坡老，寺寺留芳躅。冲雨洗足眠，钟动随僧粥。有如永嘉师，妙觉参一宿。高风今则无，清景说亦足。咫尺惊藏山，不风成断渡。拥雪闻鸡鸣，高梅见真度。侵窗玉虬肥，隔帐明寒寤。飘花本无心，而与妙香住。清荐狮峰茶，未可倾浊酤。昨收病翁诗，耿耿缄幽素。傥来共扁舟，萧然此中趣。"}