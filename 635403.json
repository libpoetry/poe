{"id":"635403","title":"谢胡东长惠绵被","dynasty":"明","author":"成鹫","text":"枯禅身心冷如水，经年坐卧无衣被。七斤破衲五条衣，虮虱安居成法喜。今年雨雪太无端，西溪水牛冻欲死。众中冷煖自家知，叠锦重裀畴不尔。霜威不奈老僧何，飒飒寒风空过耳。一个蒲团坐到明，明发天鸡鸣便起。起来积雪拥荆扉，相过独有胡公子。轻裘缓带不知寒，怪我生衣薄如纸。亲裁大被絮绵花，付与空生作生理。空生生理非等閒，明州布袋轻无比。囊括虚空与大千，东西南北随行履。寸丝不挂体如如，有亦不拘无则已。多谢绨袍一片心，珍重收归还自己。被盖囊藏过此生，寒岩枯树长相倚。"}