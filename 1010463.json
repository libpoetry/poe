{"id":"1010463","title":"月夜听琴歌","dynasty":"宋","author":"释文珦","text":"石床定起夜方中，为豁幽兴开房栊。吴天洁净无云踪，万里一色磨青铜。明月皎皎行虚空，穿松透竹光玲珑。猛虎忽啸茅屋东，林树叶叶皆生风。壮哉宿客清溪翁，对月与我调丝桐。不拘商羽徵角宫，五音迭奏意无穷。希声一一关天聪，天神下假山鬼从。玄鹤抃舞节奏同，延颈舒翼多仪容。尝闻雅乐与政通，乃知此语非颛蒙。更漏欲彻曲未终，西邻忽打五鼓钟。溪翁忆著溪头蓬，抱琴归去还匆匆。愿翁重来勿弃侬，侬欲共尔论心胸。"}