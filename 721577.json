{"id":"721577","title":"壬子春日弄雏轩作","dynasty":"明末清初","author":"屈大均","text":"弱柳垂烟重，夭桃破雪新。一身佣作苦，十口隐居贫。性拙鸠无屋，机閒鹿近人。罗浮多笋蕨，采采及青春。日迟无一事，清啸和泉音。水国春难暖，茆斋昼已阴。娱亲惟彩笔，学道有青琴。慈孝怜多竹，枝枝带露深。少妾能调管，贤妻喜读书。花沾红袖湿，月映碧窗虚。食尽思干谒，身危屡卜居。缠绵殊未已，小别亦愁予。未厌妆奁戏，帷房日弄姿。中郎书幼妇，莱子作婴儿。供养多春酒，欢娱更画眉。茶煎萱草带，相对月明时。楚俗多哀怨，三闾曲最高。未曾生汉武，谁解爱离骚。托意惟男女，凌虚少羽毛。相思泉下友，泪湿旧檀槽。自愧单家子，疏巾折节年。人肝分盗蹠，马革失文渊。花落又将尽，河清殊未然。终知不得志，白首作神仙。清狂亦自厌，老大欲谁亲。未敢求知己，犹然愧古人。雨中微见月，花里好留春。晚计惟儿女，家庭道不贫。自怜书著就，亦是一春秋。受业文宣母，横经大石楼。少年娱黄老，中岁赖穷愁。绝学江门在，吾曾夙夜求。"}