{"id":"675820","title":"游悬鼓崖歌","dynasty":"明","author":"徐威","text":"郧西县南悬鼓崖，莽幪幪兮条䕸䕸。有狐绥绥幸有窟，有虎眈眈同招豺。基治有人不爱道，信谓真武承仙阶。安能龌龊居礨泽，秪是婆娑横天街。左鞭右笞血赤子，勇刀乃脂刲乃膎。岂知禹迹严山旅，亦有虞廷对天柴。学官读书谙民社，卑山有仙终可怀。樊迟已蒙宣父教，宁谓桃源无垠涯。凉风吹菊映重九，尊前独泣文章乖。万方未得除旧?，高步许于桓景偕。宿烟已销轻雾敛，玲珑布袜投青鞋。左瞰天河孤燕尾，右视苏坡双彭排。前山有农百烟火，后山无名重氛霾。清风随我白马蹄，二三墨客为良侪。对酒思为孟阳友，哦诗要与灵运谐。森森槁木乾欲舞，恰恰飞禽啼如俳。山人再拜来谢我，此地逢君名始佳。广下有人来造屋，焚香莫御太和□。禜祈当见雨随辙，纛祭须令尘蔽靫。一行便寄百年迹，石岩岩兮谁孔皆。"}