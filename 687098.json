{"id":"687098","title":"古诗五章奉寄徐南卿邹致和二贤良五首","dynasty":"明","author":"刘崧","text":"凉风吹庭树，摵摵鸣未已。中宵起彷徨，所思在君子。君子昔言别，二月柳始青。柳今成枯枝，白露泫以零。合并良独难，日月行当晚。自非木石心，谁得不怀远。携书出重门，拟寄南飞翼。书中有深情，不道长相忆。相忆不相见，思攀芳桂枝。人言道路远，持此将安之。岂无清夜梦，东渡章江水。水深愁复迷，一夕思千里。江干秋气高，木落帝子渚。永怀群彦集，清景契晤语。山南与山北，乐子岂无所。浮云日暮合，羌独久延伫。翩翩双黄鹄，千里奋一举。勿以遐我心，而多惮修阻。长林何逶迤，下荫清溪流。芳苕戴坠露，黄鸟复鸣秋。远色正苍苍，众木一何稠。星垂水面白，云落岩口幽。思得良友晤，可以汎方舟。峦峦山阴竹，结根广庭阿。密雪掩茂叶，微风振纤柯。秀色正周列，繁阴亦旁罗。君子抱幽素，终然葆真和。荧荧涧底花，靡靡园中莎。及时讵不荣，晏岁当如何。"}