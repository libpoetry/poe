{"id":"573297","title":"咏怀","dynasty":"明","author":"袁宗道","text":"矫矫陶彭泽，飘飘赋归田。六月北窗下，五柳衡门前。有巾将漉酒，有琴慵上弦。老死无储粟，扣门语可怜。亦有白居士，分司饶俸钱。既卜洛中宅，常开花下筵。侍儿蛮素娇，宾客韦刘贤。杨枝歌子夜，霓裳舞春烟。伊余慕古人，冉冉迫中年。局蹐忽已久，未得一日欢。幸有祖父庐，兼之江郭田。虽缺声伎奉，不乏腐儒餐。为白非所望，为陶谅难堪。揣分得所处，将处陶白间。"}