{"id":"1135936","title":"存心具饮","dynasty":"宋末元初","author":"方回","text":"朝雨复暮雨，暑气日已微。凉轩水□爽，幽坐延秋晖。孤抱无一惬，前事有百非。可读书本少，能言士尤稀。积倦蠹帙翻，久辍犀柄挥。吾儿忽具饮，山茹姜葖肥。青瓷古茗器，十觞联若飞。此生老且死，所幸岁不饥。似闻吴中潦，米价良足唏。东游岂不快，何如且言归。一醉未易得，家贫今典衣。典衣亦常事，冥心甘息机。"}