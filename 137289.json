{"id":"137289","title":"白云楼·白云楼危压晴霓","dynasty":"宋代","author":"滕宗谅","text":"白云楼危压晴霓，楼下波光数毛发。雕甍刻桷出烟霞，万瓦参差鹏翼截。兰汀蕙浦入平芜，天远孤帆望中灭。屈平宋玉情不尽，千古依然在月风。漂零坐想十年旧，岁月飞驰争列缺。青云交友梦魂断，白首渔樵诚契阔。安居环堵袁安老，泣抱荆珍卞和刖。折杨虽俚亦知名，犹欲楼中赓白雪。"}