{"id":"855108","title":"县境不雨数遣比丘祷佛于庙祀龙于社皆不雨闻龙居响潭水中往潭湄刑鹅而祀之初崖月微明有风飒然动衣袂祀竟云物出雨态生已而遂雨然岁丰时和盖造物者之力而龙之惠也至前此不雨乃令之无状所召尔县之诸儒反为歌诗以雨归令甚无谓聊作一诗奉报","dynasty":"宋","author":"毛滂","text":"自酌椒浆酹紫渊，步虚声彻羽衣翩。坛心月冷刑鹅俎，雨脚风摇浴狶天。百里饱看红䆉稏，一杯轻愧黑蜿蜒。韦编漫记经纶事，老对云雷却惘然。"}