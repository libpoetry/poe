{"id":"1252950","title":"感兴三首","dynasty":"元末明初","author":"刘基","text":"病骨愁寒忆见春，及观春色却愁人。转添细草当门径，不惜秾华委路尘。去国杜鹃红泪尽，伤时庾信白头新。风波满地鸬鹚鸟，相趁衔鱼饱一身。二月江南雪片飞，吴山寒色动征衣。莫寻花径防泥滑，且掩衡门待日晞。弱柳先舒应自损，蛰虫巳出更安归。乾坤处处旌旗满，肉食何人问采薇。春院微风柏叶垂，朝寒坐看雀争枝。娟娟坠雨抛苍藓，点点轻花赴绿池。景物关情悲自老，江山满目惜时危。长生应有真仙诀，漫把黄金驻黑髭。"}