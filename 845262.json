{"id":"845262","title":"江神子 有赠","dynasty":"清末民国初","author":"樊增祥","text":"越罗衫色浅于苔。藕心思。燕身材。不用并桃冠子九鸾钗。祇是家常梳共洗，平赛过，雪溪梅。昨宵蟢子上妆台。为谁来。为侬来。雨后秋盆几箭玉簪开。忙对菱花簪戴了，床上坐，绣弓鞋。粉黄蝴蝶上秋阶。为郎来。为奴来。一簇雁来红傍粉墙隈。留得晚霞颜色在，长伴取，露棠开。暖云甜雨二更才。粉妆台。绿茶杯。贪绣浅帮窄底小鸳鞋。花到夜深浑不睡，还待取，藁砧催。"}