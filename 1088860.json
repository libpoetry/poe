{"id":"1088860","title":"题张仲钦所藏隆茂宗画登瀛图","dynasty":"宋","author":"张孝祥","text":"老隆已死画笔枯，画归天上人间无。公从何处得此图，眼明岭海三叹吁。天策上将天为徒，指挥群龙清八区。褒鄂英卫供扫除，功成告庙金模胡。歌童舞女不愿渠，乃此数士相为娱。铁面苦口谈诗书，直欲措世如唐虞。老隆妙手神所摹，苍头庐儿亦敷腴。祝公归直承明庐，愿持此道补帝裾。"}