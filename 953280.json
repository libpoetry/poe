{"id":"953280","title":"李两山侍郎仲氏儒而医解后会稽索诗识别","dynasty":"宋","author":"林景熙","text":"我怀两山翁，夙抱经济略。曾驱部使车，所至问民瘼。昆阳斗大州，渔吏久竭泽。三尺行风霆，四知厉冰檗。公馀接寒士，促膝谈礼乐。以我独闭门，前茅访林壑。当途尽挟贵，此道可敦薄。浮云于我如，霖雨用汝作。如何岁龙蛇，斯人竟冥漠。平生诗万篇，耿耿志谁托。颇闻仲氏贤，风骨似其伯。尔来一披雾，月梁慰离索。纷纷鸡鹜中，夭矫见孤鹤。阳秋皮里鉴，太素指下脉。犹有刀圭功，可敌廊庙爵。四百有四病，如禽应弦落。真病在人心，问君有何药。"}