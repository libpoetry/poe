{"id":"713451","title":"雨夜旅江阁述怀","dynasty":"明末清初","author":"陈恭尹","text":"惊风落归雁，渺然天一方。如何江海士，并集珠丘旁。霖雨从东来，玄云覆山冈。积旬忧旱魅，良苗今得望。高楼恣欢赏，浊酒三五行。哀彼海滨人，无家托人乡。珠丘虽我土，笳鼓如岩疆。民生日以促，后会安可常。蜉蝣迷旦暮，神龙有飞藏。明朝脱长剑，濯足归沧浪。"}