{"id":"820887","title":"绿意 咏绿阴","dynasty":"清末近现代初","author":"郭则沄","text":"空帱怨结。早绪风剪断，千点花雪。画阁愔愔，凭问瑶云忆否，款春时节。闲行待觅眠琴处，误旧香、晚莺犹说。渐鬓丝、减了樊川，似向霅西伤别。还爱堆屏碧净，小庭乍过雨，清沁苔发。梦后风光，落尽夭红，宿凤应怜香叶。攀枝漫怨青青子，衬细草、一般幽绝。又夜凉、分到吟襟，罨画半帘烟月。"}