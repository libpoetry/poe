{"id":"93339","title":"送姜夔尧章谒石湖先生","dynasty":"宋代","author":"杨万里","text":"钓璜英气横白蜺，欬唾珠玉皆新诗。江山愁欣莺为泣，鬼神露索天泄机。彭蠫波心弄明月，诗星入肠肺肝裂。吐作春风百种花，吹散濒湖数峰雪。青鞋布袜软红尘，千诗只传一字贫。吾友夷陵萧太守，逢人说君不离口。袖诗东来谒老夫，惭无高价当璠璵。翻然却买松江艇，径去苏州参石湖。"}