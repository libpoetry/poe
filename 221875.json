{"id":"221875","title":"绍兴六年十月六日同信可舜弼进道谒隐甫值渠","dynasty":"宋代","author":"冯时行","text":"画山画骨更画魂，范宽此中高出群。君家八幅老笔墨，百年古箧铺香芸。我来日出挂东壁，苍崖落雪飞纷纷。寒鸟不动空无尘，荡荡晴天开四垠。终南太华入霄汉，秀色千里填河汾。想当盘礴未画时，天地开辟云中君。长鲸吸川欲酣醺，疾起信手驱风云。须臾却立万岭下，援笔往往齿没龈。平生爱山在梦寐，行年四十老更文。摩挲岩壑重感叹，径欲杖履从麋{上鹿下困}。画龙傥有真龙至，归即到山非浪云。列仙之儒恐邂逅，烟霞芝朮应平分。"}