{"id":"61887","title":"庚子纪事","dynasty":"明代","author":"陆之裘","text":"南沙顽夫不满千，恃险攫货争鱼盐。椎牛杀狗亦耕种，黄芦白苇波连天。海滨耆豪利兼取，逞技献谋官府前。喜功忧变守臣职，抚召不听心烦煎。兵舟阅送文武吏，炎秋直薄南沙边。诸军相猜不相协，遇贼出斗戈矛捐。披帆击鼓各归县，腾讹道路欢相传。谁为赝书揭都市，台司受诬盗亦冤。南畿咫尺路非邈，惜无一人能照奸。称王命将何等语，凤楼疏入惊云旃。重华震怒遣使者，械系失事诸官员。红颜白发哭相送，秋风泪滋西郭阡。夏曹荐出总兵者，幕府聊分边将权。拥来邳儿半降盗，提兵过市同饥鸢。群愚心知罪难免，始从华屋搜金钱。璜泾市上换残衲，吴淞江头焚戍船。阻拦朝防貔虎出，吹击夜恼蛟龙眠。我师扬舲复停泊，欲出不出期频愆。太仓孤城上官满，骑兵剑客相喧阗。家家月黑宵鸣柝，巷巷风寒朝执鞭。霜台按节问武帅，今日举事何迍邅。群盗廿舟无带甲，官军百艘多控弦。江郊犒师万石馈，州门赏士千金县。戎衣战器等山积，嗟尔虎牙胡敢然。夜分蓐食晓出海，贼舟一字遮津连。将军拜呼驾五桨，颤夫感激争相先。人生自古有天幸，巨海浪静如平川。龙须火枪杂羽箭，腾烟迷目衣皆穿。纷纷溺水急钩取，斩首二百班师还。金珠衔舻喜夸捷，小教场中开舞筵。将军怀家乞返辔，御史不从持益坚。昨朝逋寇半犹在，巢穴未入功非全。人奴诱贼杀酋长，牙旂夜报风翩翩。宫祠刑尸若儿戏，刳剥淋漓谈笑间。登□遍村昼纵火，老稚妇女残刀鋋。官牌下令要生缚，十无三四随拘挛。台司揭榜戒骄横，受降释枉哀危颠。南军囊轻北军重，猎较岂是辕门偏。捷书遥闻九重喜，玉旨急下飞华鞯。守臣除罪各加俸，相国亦赐宫罗鲜。鲸涛馀蛮窜绝域，愿还海县民同编。移文此辈早投槊，沿江戍儿归扣舷。儒臣只知赞画寄，殷勤屡乞刍荛言。真情自来几人达，湖海只应惭昔贤。三沙谁献暂安策，民开义塾军屯田。鱼盐禁弛战斗息，坐令斥堠销烽烟。村村鸡犬映花柳，婚嫁缔结朱陈缘。鸣琴提壶变习俗，疮痍疾困从兹痊。书生作赋纪平海，嘉靖时逢庚子年。玉堂太史访边事，予词合入穹碑镌。"}