{"id":"212061","title":"贺新郎·过雨城西路","dynasty":"宋代","author":"刘辰翁","text":"过雨城西路。看轻云、弄日花间，微寒如雾。谁是宣华门守者，报我十分开五。便痛饮、能销几度。寄语後来看花客，待看花、莫待开成树。成树也，半为土。佺巢蜀锦今何许。记西湖、聚景村庄，王亭谢墅。冷落柯丘二三子，更问何园韩圃。悄一笑、回车竹所。点点守宫包红泪，纵倾城、一顾倾城顾。家国事，正何与。"}