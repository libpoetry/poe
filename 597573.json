{"id":"597573","title":"寄赠许解元殿卿","dynasty":"明","author":"梁有誉","text":"闻道清标东郡奇，李生倜傥共襟期。论交早逐牛医子，作赋宁要狗监知。归卧岱宗霞起处，独观沧海日生时。翛然自惜云鸿羽，去矣谁怜雾豹姿。天路骅骝终蹀躞，丘樊萝薜且栖迟。折麻此日心徒切，汗竹他年事莫宜。搔首关河增怅望，侧身天地笑支离。任公亦有垂纶兴，杨子空嗟执戟疲。拟把仙山寻玉液，谩从京国忆琼枝。鹊湖燕峤成修阻，感慨长吟梁父词。"}