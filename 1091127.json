{"id":"1091127","title":"柳絮","dynasty":"宋","author":"薛季宣","text":"骀荡风光将欲暮，柔条系日萦霏雾。寂历閒庭芳草路，眉开青眼多情度。脉脉依依愁不茹，欲翔未定邅容与。体轻委蜕韶华去，飘泊晴天离又聚。高低上下当何住，捲春匪蹴毬先赴。小院深沈铺月素，卿云蝉逐凌波步。扑樕追随无定处，冰霜峭觉回寒冱。梁王有客能辞赋，苍凉雪苑知谁诉。浮玉神山攻宝璐，屑屑虚花奈凭据。还思道蕴惊人语。"}