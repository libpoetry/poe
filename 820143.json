{"id":"820143","title":"友或劝学佛作诗谢之","dynasty":"清末近现代初","author":"王易","text":"昔人空念始为僧，今也僧为六民一。半偈无成不漏禅，一瓢乃受嗟来食。业根未净草当春，太空自来明镜尘。不缘妻肉失佛性，却恐堕劫生贪嗔。京朝榼瓮殊蠢蠢，厝火从知卧难稳。沐猴学作居士身，腹剑能穿楚人盾。法华障身号悦耳，大觉西来岂如此。政愁闻道晚犹虚，坐令先生憔悴死。东坡作诗多妙契，阳明论性有禅意。钝根如我不能知，惟有惊呼橐驼背。"}