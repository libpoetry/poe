{"id":"685045","title":"题伦樾溪秀野亭三首","dynasty":"明","author":"王渐逵","text":"篮舆远入芝畦苑，竹浒微通燕子家。午夜亭台看渡月，清秋帘幕见飞花。主人静后调驯鹤，童子闲来扫落霞。廿载旧游何所有，只将诗句答平华。杜陵韦曲名家旧，六脉三城胜地同。玉蕊烛生青海峤，瑶池元在紫霞宫。花边孔雀来朝日，叶底黄鹂共唤风。一幅淡烟图画里，欲从何处问玄工。翠云长护荆花馆，词客时过梦玉堂。已见霓裳森四座，不烦丝管奏清商。墨池波静鱼知出，芸馆风高燕欲狂。亦喜江山成锦绣，未应垂白老严光。"}