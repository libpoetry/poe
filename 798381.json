{"id":"798381","title":"贺新郎·赤壁吊古","dynasty":"清","author":"曾廉","text":"滚滚东流水。想江头、当歌对酒，逼人豪气。乌鹊南飞星三五，天净月明似洗。横槊向、楼船閒倚。天下归心原容易，只吹笙、为纳英雄计。虽老骥，志千里。东风为送周郎喜。俯漳流、层台铜雀，也休夸靡。国色二乔何难锁，魂断分香卖履。况疑冢、迷离难记。盼取西陵知谁某，教佳人、空揾桃花泪。何处望，作歌吹。"}