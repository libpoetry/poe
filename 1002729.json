{"id":"1002729","title":"初夏有感","dynasty":"宋","author":"曾巩","text":"我从得病卧闾巷，三见夏物争滋荣。红英紫萼逐风尽，高干密叶还阴成。山亭水馆处处好，朱碧万实相骈擎。林乌梁燕各生子，翅羽已足争飞腾。雉鸡五色绣新翮，鷕鷕慕匹相随鸣。穴蜂露蝶亦有类，歘往复聚何翾轻。箔蚕满室事方盛，茧缀下上如连星。麦芒秧颖错杂出，高垄大泽填黄青。物从草木及虫鸟，无一不自盈其情。嗟我独病不如彼，胸气卧立常怦怦。筋酸骨楚头目眩，强食岂得肌肤盈。我身今虽落众后，我志素欲希轲卿。十年万事常坎?，奔走未足供藜羹。愁勤未老鬓先白，多学只自为身兵。自然感疾惫形体，后日虽复应伶俜。非同世俗顾颜色，所慕少壮成功名。但令命在尚可勉，屑细讵足伤吾平。"}