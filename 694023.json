{"id":"694023","title":"文华殿召对","dynasty":"明","author":"陈应元","text":"文华昼敝接群工，髣髴唐虞喜起风。外吏被宣称旷典，至尊垂问庆躬逢。木天记注云侵墨，□藻□□日映红。辑瑞此番洵独盛，司存表率愧无功。旬宣敢附亮天工，丹陛传□拜下风。咨岳繇来誇盛事，瞻旒谁不羡奇逢。金门旭日千班紫，王案祥云一朵红。天语曾将军储问，挽输死后敢言功。庶官无旷代天工，四岳询咨可以风。宣室谩誇前贾谊，圣朝谁敢后龙逢。飏言共吐散衷赤，清问频忧塞外红。似此虚怀谦受益，升平总是一人功。十八年前滥若工，重来亲见泰交风。明廷果是俞兼咈，介性何知迎与逢。凤语琳琅天吐白，龙颜晬穆日含红。此行不减桓荣宠，子子孙□咏帝功。"}