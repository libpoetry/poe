{"id":"700865","title":"答林南江二首","dynasty":"明","author":"梁以蘅","text":"徙倚棂轩前，萧散更悽恻。凉风入我户，促织居我壁。诗节忽变迁，感此意何极。嗟我同心友，千里会一夕。握手初论交，不辨主与客。雅志慕古人，历历见肝膈。鲍叔欢在今，平仲何必昔。常恐大鹏飞，一朝复离析。世人竞多策，所挟皆九九。吾策良未售，遭时宜禁口。所得虽邱山，浮云竟奚有。胡然事干谒，自同台厮走。反性非自然，吾宁贫贱守。立德固有端，存诚真户牗。谁能秉孤贞，勉尔操持久。一为利所驱，彫丧先榆柳。"}