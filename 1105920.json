{"id":"1105920","title":"效退之青青水中蒲","dynasty":"宋","author":"王令","text":"双双水中凫，足短翼有馀。飞高既能远，行陆安事俱。双双水中凫，来疾去闲暇。江湖风晚波，泛泛自高下。双双水中凫，已往又回顾。弋者窥未知，舟来避还去。双双水中凫，常在水中居。还有笼中鹜，腾轩仰不如。双双水中凫，食饱不出水。灵凤来何时，鸿鹄志万里。"}