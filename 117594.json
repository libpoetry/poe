{"id":"117594","title":"司马温公挽词","dynasty":"宋代","author":"苏辙","text":"白发三朝旧，青山一布衾。封章留帝所，德泽在人心。未起讴吟切，来归顾托深。杨公不久住，天意定难忱。决策传贤际，危言变法初。纷纷看往事，一一验遗书。富贵终何有，清贫只自如。西州不忍过，行哭便回车。区区非为己，恳恳欲忘生。力尽心终在，身亡势亦成。遗民抛剑戟，故老半公卿。魏丙生前友，俱传汉相名。少年真狷浅，射策本粗疏。欲广忠言地，先收众弃余。流离见更化，邂逅捧除书。赵孟终知厥，他人恐骂予。"}