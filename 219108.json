{"id":"219108","title":"简王漕左司","dynasty":"宋代","author":"章甫","text":"人生天壤中，孰不有所求。小大虽不齐，逐物常同忧。士子文字间，亦各从所爱。取舍未必同，於道均无害。我生才甚下，志与俗子殊。思贤惄如饥，觅句聊自娱。惟公盛德人，君今乃行古。富贵等云烟，词翰敏风雨。荆湖十五州，玉节何煌煌。门庭无杂宾，读书清昼长。抠衣愿从游，自视亦何有。未知函丈地，能着野人否。公诚一顾之，足以为我荣。淮南有石田，归趁春雨耕。"}