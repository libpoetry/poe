{"id":"1120403","title":"古诗","dynasty":"宋","author":"周师成","text":"昔怀今未归，悄悄与谁语。超超何所为，空斋听春雨。锵然金玉声，幽窗相尔汝。政以平在中，万物皆媚妩。暗想四城外，花草不可数。浮云日夜征，东皋怅何许。德人天机深，凡子人心多。懔余思寡过，月计愧盈科。勿谓玉无玼，当知石可磨。四十尚无闻，素心恐蹉跎。汲我檐下井，浇我盘中花。清香未似之，懒惰欲如何。"}