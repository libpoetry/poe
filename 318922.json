{"id":"318922","title":"木兰花慢·问长安甚处","dynasty":"现代","author":"顾随","text":"问长安甚处，人共指，夕阳边。甚上尽层楼，举头见日，不见长安。山川。自今自古，更何须、重问是何年。漠漠长空去雁，悠悠自下遥滩。苍然。暮色上眉端。做弄晚来寒。看自日西沈，四围夜幕，逼近阑干。东南。素蟾弄影，早今宵、不似昨宵圆。收尽双眸清泪，重寻月里河山。"}