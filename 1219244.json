{"id":"1219244","title":"赠薛相士","dynasty":"元","author":"郑元祐","text":"君不见会稽杨廉夫，醉吹铁笛声呜呜。又不见虎林张伯雨，灵石溪边待轻举。二子道异出处殊，长歌短吟意则俱。薛生相人两眼耀流电，二子喜之皆赠以所制之诗书。诗如于阗璊玉装剑璏，书似昆吾宝刀切琳腴。生矜袖中有明月，出以照我白髭须。我须日加白，我面岁增黑。笔砚惭久芜，江湖厌为客。生工鉴人知我者，虞翻骨屯由命也。儿痴家贫四壁立，谁为老韩念东野？生见张杨烦寄声，老来何处堪归耕？珠藏深渊剑在匣，夜夜空谷腾光晶。"}