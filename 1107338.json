{"id":"1107338","title":"送旴江吴守以言归二首","dynasty":"宋","author":"包恢","text":"圆机珠活走盘中，已试权奇妙变通。武库精严锋莫敌，智囊沉密计难穷。先声已早闻风采，后实如新见事功。计日未多功不少，复刚方长转春风。斩新政令别规模，迎刃恢恢解有馀。去就虽轻心自若，佞贤乍变事何如。籴为民患祈从免，社植根深恶始除。似此欲为尚何限，归欤千里竞攀车。"}