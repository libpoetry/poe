{"id":"813636","title":"松风用黄山谷武昌松风阁韵","dynasty":"清","author":"李{音皆}韺","text":"僧房一簇荒村前，古壁苍黑经百年。老僧沽酒觞群贤，俄尔耳边声沸天。浑如峻岭飞百泉。跳涧赴壑争潺湲。又疑广乐张仙筵，嗷嘈万管喧千弦。不则双峡束长川，激崖咽石波怒旋。出视绿阴低屋椽，惊飙激柯摇碧烟，巢鸟惊怖宵不眠。嗟我僻壤长系挛，惟见杨绿桃李妍。今到此间颇适然，岩壑风景眉前悬。愿归我庐携青毡，长伴老僧饭斋饘。奚事布袜青行缠，颠蹶千里寻林泉。两松阶旁各魁然，昔时所植今百年。伟干矗空柯倒悬，浓阴蔽日云压椽。依树稳坐苔为毡，长风送响惊鹤眠。枝飐叶摇颓绿烟，洪涛郁怒翻长川。戛金击石鸣丝弦，嗷嘈繁声凑华筵。十年茅屋长拘挛，倦趾有如修绠缠。未曾健步遨林泉，今睹此景雄且妍。愿寻万本栽庭前，壤培泉沃场师贤。远阴幕地高撑天，空中时作溪潺湲。探胜赏奇饥忘饘，日携琴酒长盘旋。"}