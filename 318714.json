{"id":"318714","title":"高阳台·庚申春莫","dynasty":"现代","author":"顾宪融","text":"剑泪弹空，琴心负尽，忏红又堕鬘天。瘦马残衫，劫来何处留连。璇宫卅六容人叩，盻银墙险陡依然。只年年窄绿双鸳，不到苔边。娇莺记共芳姿小，怎书声一串，触耳清圆。忍俊阑姨，误他裙褶都仙。夕阳红惯飘零样，隔房山螺髻犹偏。问人间，宿草春芊。可似蚕眠。"}