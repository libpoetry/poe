{"id":"125354","title":"送范希文·日夕朋簪远","dynasty":"宋代","author":"宋祁","text":"日夕朋簪远，空成咄咄嗟。危言犹在口，飞语已磨牙。室救鸱鴞毁，庭喧獬豸邪。青蒲空顿首，白简遂为瑕，身历千金险，头经一夕华。便应过楚泽，河异向长沙。篑土障河拙，园葵望日赊。尽焚温室草，尚得使君车。胜壤堪怀古，扁舟复载家。此时能痛饮，努力咏馀霞。"}