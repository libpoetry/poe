{"id":"910123","title":"廌葺介堂元聿作诗某次韵","dynasty":"宋","author":"李廌","text":"吾生一漂梗，触焉泊东周。十年叹流滞，吞默垂远猷。胸中犹汪陂，万顷蟠一瓯。舆羽欺镒金，寸木傲岑楼。图南平生志，腐鼠讵能留。寸心徒自憞，双鬓飒先秋。物理有否泰，奚为久休囚。尚爱东方朔，处污能若浮。悲鸣非不切，岁月老骅骝。莫笑扫一室，吾心若虚舟。会当扫天下，归老卧沧洲。"}