{"id":"811011","title":"落叶","dynasty":"清","author":"王宗炎","text":"荫樾曾依绿满丛，停车犹爱晚林红。砧敲秦塞三更月，帆冷吴江一夜风。未肯借枝因择地，几曾附木自飞空。岁寒留得贞柯在，好养根荄待化工。柏翠松苍健自如，纷纷余子付刊除。尘根解脱还真朴，眼界宽闲想太虚。谷口人归云卧后，山头猎罢雁来初。论功大树封侯事，且扫空庭伴校书。"}