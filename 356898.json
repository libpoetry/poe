{"id":"356898","title":"百字令·九月六日，偕友持螯，饮城西酒楼","dynasty":"清代","author":"黄人","text":"酒酣蟹饱，兴飞腾，尽挈猿俦鹤侣。出郭便惊秋色富，七尺珊瑚无数。异境天开，登高节近，更喜无风雨。笑他彭泽，南山虚望成句。悬磴直上狂吟，泉鸣谷应，要问青天去。第一峰头垂趾立，望极湖塘海浦。熊梦人遥，羊裘客在，借枕松风住。莫惊寇至，未教宾客开路。"}