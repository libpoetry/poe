{"id":"1127588","title":"吴园杂咏十九首 吴园","dynasty":"宋","author":"彭汝砺","text":"布夷韩彭诛，国夺名亦陨。芮王独以正，百世荣如近。至今园中草，欲践犹不忍。高阁高入云，俛焉视冈阜。老来更无事，宾至但饮酒。阴功在其乡，更足燕尔后。藐视一籯金，独藏五车书。高堂见古今，其乐亦只且。以此燕子孙，吾谁数陶朱。室虚即生白，惟道在集虚。诗书扫尘迹，仁义外蘧庐。形忘心亦忘，万物同一如。本觉不见觉，大梦非是梦。觉梦梦非觉，其归理则共。兔鱼亦既得，筌蹄自无用。飞檐截山出，碧瓦贴云齐。水静见鱼乐，竹深闻鸟啼。春风花落处，误认武陵溪。男儿厥生时，弧矢射四方。兹礼古所重，叹嗟今已亡。典章可披寻，君试行一乡。大风无邪声，积雪不改色。根方为龙去，实拟待凤食。一日有不见，恍如岁三易。青竹老出蓝，紫竹嫩施粉。乐彼奇节并，岁寒不彫陨。言如拾芥者，设意毋乃近。尘土能污人，譬如衣匪浣。窥临得清旷，其去已大半。不必濯沧浪，神明自还观。时将景共好，物与心相投。旷览尽万物，分明一浮沤。此台无不并，乐只台上游。大池方如矩，小池曲如钩。方奚避污辱，曲不趋公侯。时傍白莲叶，独行青翰舟。枝干上参天，长松不枯槁。朱顶雪衣裳，仙鹤颜色好。主人一千岁，似此松鹤老。徙竹种前林，栽松满幽岛。主人无所忧，不用植萱草。吐纳奚所事，忘忧自难老。秋月如秋水，瑩澈万里流。我欲挹其清，登彼百尺楼。随时有佳趣，不但是中秋。多稼为丰年，观言亦云乐。秋云满原隰，漫不知厚薄。帝力彼焉知，陶然饱耕穫。众人贪徇财，种利不种德。谁如之人心，白首能戒得。以此风里闾，贪竞当自息。岂不有春华，不如秋后香。红紫不禁风，黄花耐雪霜。几时登其亭，采采泛彼觞。众山走蜿蜒，高阁立崔嵬。流水横其前，时有薰风来。聊可解吾愠，敢言阜民财。"}