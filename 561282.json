{"id":"561282","title":"答用修见赠","dynasty":"明","author":"严嵩","text":"鸡鹜争稻梁，凤凰食琅玕。感恻念物理，沉冥结忧端。俛仰宇宙间，知己长独难。我友在远方，欲往从游盘。岷江阻奔汹，剑岭间巑岏。缅怀九苞质，讵接双飞翰。暌离惊岁改，栖息喟形单。斸苓春雨暮，采菊秋露漙。明后应天历，众贤集衣冠。奄忽千里至，执手平生欢。濯缨升博望，踔辔游长安。愧比萧艾姿，芳馨托幽兰。幸容竽迹滥，莫遣胶盟寒。晤言期谁与，怀抱为君殚。"}