{"id":"701746","title":"鹿鸣倡和二首","dynasty":"明","author":"黄衷","text":"清时词赋总悬科，五色真看剪胜罗。才是西周升里选，道从南纪戢民讹。歌回俎上韶薰远，秋满人间桂月多。笑认当年鲲化处，海风吹浪拍天河。谩以荣途羡特科，圣朝贤俊各蒐罗。文章嘉祐今还变，名价司空旧不讹。苍棘盘云秋夜杳，皓珠呈月霁烟多。登明况是澄清手，吾道端凭挽注河。"}