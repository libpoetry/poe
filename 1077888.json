{"id":"1077888","title":"翁士特见示山字韵诗两篇复次前韵寄之 其二","dynasty":"宋","author":"李纲","text":"踏遍江南土，来游湖外山。地卑惊鵩鸟，天远忆龙颜。淮海屯貔虎，戈矛杂佩环。驰心万里外，回首五云间。飒沓方多故，飘零且未还。桃源期可问，铁锁怅难攀。霜重丹枫落，江清锦石斑。梦馀惊蚁垤，争极叹蜗蛮。且隐重重几，深藏若若纶。江篱纷掩苒，湘竹晕斑斓。水国鼋鼍横，琳宫日月閒。亲朋未相弃，莫使雁书艰。"}