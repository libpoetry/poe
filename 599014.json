{"id":"599014","title":"清海楼霜夜闻笛","dynasty":"明","author":"黎民衷","text":"霜月满楼人独倚，商声寂历撩人耳。谁家玉笛来清夜，海思云情一时起。忆昔曾登冀北台，萧飒天风海上来。胡沙万里黄云冷，边风四起鸿雁哀。几度行人折杨柳，几处春声起落梅。庾信楼中曾作赋，郭隗台前空暮埃。朅来归卧溪边石，萍踪回首云泥隔。卜居空愧杜陵人，草玄谁过杨雄宅。千山飞雪岁将阑，万木含风气萧索。郢曲遥传寡和篇，相逢况是知音客。此夜关山月正明，此时闻笛不胜情。砧杵千家捣寒素，玉宇无尘促漏声。谁为此曲堪凄切，无乃气出与精列。调急能令山鬼愁，韵转忽惊山石裂。徘徊曲几几相思，搔首乾坤感鬓丝。摇落九歌悲宋玉，凄凉三弄忆桓伊。今古豪华多迫蹙，劝君且尽杯中醁。何时横笛溯天风，醉卧潇湘烟雨渌。"}