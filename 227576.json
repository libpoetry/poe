{"id":"227576","title":"何德休设冰茶","dynasty":"宋代","author":"李若水","text":"火云扑不灭，余炽欲烧天。江山散白日，草木含苍烟。瑠璃八尺净，邀我北窗眠。但问风雌雄，姑谢酒圣贤。明冰沃新茗，妙饮夸四筵。休论水第一，凛然香味全。凉飚生两腋，坐上径欲仙。尘襟快洗涤，诗情拍天渊。凭君杯勺许，置我崑阆前。搜搅玉雪肠，醖酿云锦篇。"}