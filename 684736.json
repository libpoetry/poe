{"id":"684736","title":"妇病忧绝","dynasty":"明","author":"王彦泓","text":"药饵无征怪梦频，漫将牲玉祷明神。巉岩骨出难眠坐，细碎心烦易喜嗔。争奈睡眸开彻夜，可堪肝病苦逢春。繁华白日重门掩，绕榻啼痕满六亲。臂颤难擎漱一杯，羸形扶起望庭梅。花当病眼偏生好，雨趁伤心特地催。口味断来单剩药，愿香酬罢更无财。穷途无计堪娱汝，聊折瓶花一两栽。"}