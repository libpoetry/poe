{"id":"737505","title":"游石淙","dynasty":"清","author":"吕谦恒","text":"乱山硉矹疑无路，披尽蒙茸向烟雾。涧水淙淙忽有声，崩崖石罅相回互。其下深潭一千尺，俯视苍黑不敢立。夜半常闻雷雨鸣，潜虬跋浪时出入。激湍喷薄结轮风，虚洞盘回若履空。灵怪应从天地辟，嵚崎不与斧凿同。扪壁穿云叹奇绝，古碑剥落苔藓色。妖后当年驻翠华，词臣扈从争珥笔。嗟乎石淙多此名，箕山颍水空相惜。十年真负海岳志，徙倚高天生远思。归来月照松窗明，梦魂犹绕双峰翠。"}