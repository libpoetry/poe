{"id":"699274","title":"丁未纪事","dynasty":"明","author":"袁华","text":"二月春城桃杏妍，黄花离落景萧然。表忠曾护钱镠墓，至德惟称太伯贤。千古英雄徒有录，一时谗佞己无权。早知鞭背东城路，悔不归耕负郭田。列垒连营日战攻，脱身虎落自从容。但知蜀国专王建，尚记虬髯拟太宗。冠服未遵唐制度，河山己入汉提封。一时佞倖空遗臭，拜赐黄金口齰痈。入参帷幄运奇谋，翼赞功成礼数优。华盖醉樵周尚父，军营借箸汉留侯。有身暴露家千里，无骨归埋土一抔。多少门生并故吏，不知还有孔车不。登台入省总权纲，坐拥全军势力强。槜李未闻丞相死，会稽先报大夫亡。提孩感动犹垂泪，行路兴怜亦断肠。借问谁能为此计，斯人今己葬江乡。熏天富贵复何求，又欲飞行驾鹤游。董卓脐燃郿坞日，嵇康兵解洛阳秋。谁人浙党攻闽党，此辈清流投浊流。栖老园中荆棘遍，围棋墅里鹿麋游。敌国兵连地数侵，寿藏高筑遍山林。嫖姚破虏辞营第，太傅还乡散赐金。陇卧牛羊春短草，穴穿狐兔夜堂深。清明麦饭无人洒，日落风颠叫怪禽。"}