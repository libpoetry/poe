{"id":"925097","title":"双柳","dynasty":"宋","author":"苏辙","text":"我作新堂，中庭萧然，双柳对峙。春阳既应，千条万叶，风濯雨洗。如美妇人，正立栉发，发长至地。微风徐来，掩冉相缪，乱而复理。垂之为缨，绾之为结，屈伸如意。燕雀翔舞，蜩蜇嘶鸣，不召而至。清霜夜落，众叶如剪，颜色憔悴。永愧松柏，岁寒不改，见叹夫子。聊同渊明，攀条啸咏，得酒径醉。一廛粗给，三黜不去，亦如展惠。"}