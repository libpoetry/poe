{"id":"234877","title":"和枕上吟·梦回客枕觉衾寒","dynasty":"宋代","author":"赵希逢","text":"梦回客枕觉衾寒，展转忧思不一端。相逢一醉谁能辞，纷纷尘谈霏屑玉。主人名阁意寓言，不饮俗客只饮仙。眼前具足吞云梦，梦象豁达无颇偏。一时价高洛阳纸，迭唱更酬萃朱紫。好风吹月入酒卮，志气飘逸神爽飞。悠然清兴正未艾，晨光峰头忽熹微。"}