{"id":"1047543","title":"和李正甫","dynasty":"宋","author":"沈辽","text":"山川旱气赤如虹，大海半涸惊鱼龙。行人渴死道不通，时见飞鸢坠长空。日轮轧轧未背昃，独坐高堂酌琼液。下视万屋生白烟，不复平日瞻青山。闭目欲想瑶池濒，欲往万里增黄尘。长忆仙人李太白，若乘鲸鱼应腐鳞。晚餐一盘荐黑黍，出铛已败色如土。忽得诸篇排硬言，伏读未终汗如雨。"}