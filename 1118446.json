{"id":"1118446","title":"道室杂题四首","dynasty":"宋","author":"陆游","text":"早访丹砂上岣嵝，晚提河派溯昆崙。阴符后出君无忽，三百奇文要细论。闻说湖中有钓舟，烟波出没杂轻鸥。一声清啸去已远，我欲从之何处求。山中有草名长生，丹砂可死金可成。服之刀圭齿发换，要看东封告太平。勘书窗下松明火，采药溪头槲叶衣。只在人间人不识，秋风又见雁南飞。"}