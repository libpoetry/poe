{"id":"694686","title":"游清凉寺二首","dynasty":"明","author":"周伦","text":"树里僧鸣客到钟，翠微深处系青骢。九天日月瞻依外，万井烟花指顾中。王气春围丹凤阙，卿云时护紫霄宫。省台无事休衙早，此日登临有数公。春日春山偶出游，山扉晨启径松幽。花宫日丽金轮转，鹫岭云开画拱浮。潭影浸空高塔午，泉声吹雨半林秋。澄江万里鲸波静，碧柳青蒲销战舟。"}