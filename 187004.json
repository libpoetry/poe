{"id":"187004","title":"贺新郎·窗月梅花白","dynasty":"宋代","author":"姚勉","text":"窗月梅花白。夜堂深、烛摇红影，绣帘垂额。半醉金钗娇应坐，寒处也留春色。深意在、四弦轻摘。香坞花行听啄木，翠微边、细落仙人屐。星盼转，趁娇拍。人间此手真难得。向尊前、相逢有分，底须相识。愁浅恩深千万意，惆怅故人云隔。怕立损、弓鞋红窄。换取明珠知肯否，绿窗深、长共春怜惜。休恼乱，坐中客。"}