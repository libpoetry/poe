{"id":"1238266","title":"兰亭","dynasty":"元末明初","author":"王冕","text":"东晋风流安在哉，烟岚漠漠山崔嵬。衰兰无苗土花盛，长松落雪孤猿哀。满地红阳似无主，春风不独黄鹂语。当时诸子已寂寥，真本《兰亭》在何许？攲檐老树缘女萝，崩崖断壁青相磨。旧时觞咏行乐地，今朝鱼鼓瞿昙家。荒林昼静响啄木，流水潺潺绕山曲。游人不来芳草多，习习馀风度空谷。去年载酒诵古诗，今年拄杖读古碑。年年慷慨入清梦，何事俯仰成伤悲。故人不见天地老，千古溪山为谁好？空亭回首独凄凉，山月无痕修竹少。"}