{"id":"227972","title":"同水心吊薛子舒墓","dynasty":"宋代","author":"戴栩","text":"自劚青云去，长途坠玉镳。有名天所吝，无病药为妖。月斧千家寂，霓梭五色销。梦灵虚吐凤，数短实如鸮。筦库嗟常调，弓旌欠特招。贵儿嫌苦淡，盛叶不萧条。往忆京华旅，相随柳外桥。行藏今止此，岁月忽同飘。留札宽亲抱，缄文付穉髫。敬亭花处发，族陇木仍乔。稍待刊铭志，从知慰泬寥，友朋如昨日，来往未辞遥。酹散窗生雾，吟寒斗挂杓。百年齐一心，终誉在山椒。"}