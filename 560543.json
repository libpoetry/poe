{"id":"560543","title":"寿诗二首 其二","dynasty":"明","author":"徐庸","text":"蓬莱山高凌紫烟，金银宫阙山之巅。弱流不隔三万里，御风来往由飞仙。仙人飘飘貌愉悦，服以綵霞佩明月。人间虽闻却老方，物外尚秘长生诀。白榆花开春又秋，九州胜景须臾游。古今阿谁脱凡骨，暂来倏去难为俦。长州彦士南州后，华诞初逢会宾友。相携偓佺忽降临，劝以长生一杯酒。笑翻舞袖歌新词，击节更有珊瑚枝。年年此日愿来庆，无疆寿算堪为期。"}