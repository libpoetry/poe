{"id":"1123831","title":"送韩建宁赴召二首","dynasty":"宋","author":"赵蕃","text":"频向清时课郡功，履声长忆未央宫。祇言治行称黄霸，果见朝廷徵弱翁。简注岂惟陛下圣，欢谣还见庶民同。孰云故国非乔木，赐第行看又植桐。忆公典选继昌黎，是我学人行卷时。香火奉祠虽觖望，簿书栖邑尚淹期。长年敢有飘零恨，末路欣逢陶冶私。自度才能不堪举，直思求地勉寒饥。"}