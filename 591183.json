{"id":"591183","title":"岁除閒居作二首 其一","dynasty":"明","author":"欧大任","text":"閒居岁已除，物役免纷逼。月穷会玄枵，昏中丽东壁。偃仰一室内，乱帙理书籍。家无儋石储，乐分敢求益。中馈进盘蔬，浊醪会亲昵。所欣怡母颜，馀者不足惜。来日幸自多，去日岂复得。一觞且共持，笑语陶今夕。山楹植幽兰，芳馨未云息。素志良独勤，冲襟稍能适。人爵非所营，勖哉慎明德。"}