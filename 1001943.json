{"id":"1001943","title":"有粲","dynasty":"宋","author":"曾丰","text":"春风穆穆，有粲若鋈。独出者英，既亭既矗。孰刻之玉，公旰玩兮忘?。春雨涔涔，有粲若琳。八出者须，既挺既参。孰刻之金，公旰玩兮忘簪。八表一里，盖九畴云尔。英须如之，亦孔之䔺。一中八边，盖九州云然。英须如之，亦孔之葏。九畴之中，屹其皇极。彼孔䔺兮，中兮若屹。九州之中，岿其王畿。彼孔葏兮，中兮独岿。中者得所，旁者得侣。主董其臣，臣扈其主。它华岂不须，莫如此都。与天地合，自然之符。它花岂不蕊，莫如此微。与天地合，自然之礼。游仙感止，心兮朝真。游贵感止，心兮拱辰。天予平园，仙爱之瑛。英左英右，几须卓立。公岂不怀，向为辅弼。天予平园，仙爱之瑛。英前英后，几须勃兴。公岂不怀，向为疑丞。天予平园，仙爱之瑛。英奥英窔，几须夐奋。公岂不怀，向为藩翰。有衔大恩，不亡至尊。梦游魏阙，觉在陶门。胸中有兮乐国，天下无兮平园。华来自北，悦公之色。公饮酒兮，兴止于适。却老还童，与华同泽。华闿自春，怡公之神。公赋诗兮，兴发于贞。陶情归性，与华同纯。纯极兮生白，白极兮招涅。矫入太素，文反于质。驯归太玄，白守以黑。公同乎造物。"}