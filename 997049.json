{"id":"997049","title":"送朱贶中允宰宋城","dynasty":"宋","author":"黄庭坚","text":"邺王台边春一空，但有雪飞杨柳风。我从南阳解归橐，重帘复幕坐学宫。酒材苦责公酿薄，欲经醉乡无路通。奈何当此意绪恶，僚友决去如飞鸿。朱侯官居邺城下，不脱辔衔秣征马。绿槐阴阴门对街，唯我知君少闲暇。新从天上拜书回，去效割鸡宋之野。宋城万家有和气，明府岂弟心倾写。愧君乞言极忠厚，安得琼瑶赠盈把。古来为县有盛名，不过垦田归桑柘。欲苏浊水赪尾鱼，舞文吏胥无假借。朝廷本意在治安，外论不然可惊唶。岂如规摹跨三代，首听官师困鳏寡。簿书期会可半功，区别枉直教刑中。杜光作刑至载割，及民无辜受笞骂。权衡此心坐堂奥，草木遂生虫蚁化。朱侯明日君定行，行李触热时已夏。我官雀鼠盗太仓，欲去犹须毕婚嫁。几时可上君政成，即买扁舟极东下。"}