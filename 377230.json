{"id":"377230","title":"齐天乐·画竹帐额","dynasty":"清代","author":"蒋春霖","text":"横窗绿雾凉波起，西风雁啼清沼。堕粉侵床，疏阴卧酒，冉冉银蟾低照。空江易老。认浅刻题名，自非年少。尚作龙吟，露寒深夜共悲啸。萧条休话旧雨，废菭三径冷，春去谁到。笛怨枯椽，书残蠹简，过眼云烟一笑。霜清睡早。但许听秋声，醉醒都好。水叶风枝，画禅参未了。"}