{"id":"275678","title":"桂枝香·千峰静碧","dynasty":"现代","author":"汪东","text":"千峰静碧。对篱角晚花，摇曳秋色。弓影凉蟾半挂，砌蛩初息。黄昏未是凄凉境，渐长宵、镫伴幽寂。薄衾单枕，愁深病浅，数年为客。屋底嶙峋翠壁。正仙桂醲酣，熏透帘隙。同倚珠轩难忘，旧盟端的。返魂香烬蓬山远，背西风、空理瑶瑟。雨昏云晓，惊残怨角，梦痕啼湿。"}