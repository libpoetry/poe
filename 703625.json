{"id":"703625","title":"病四首","dynasty":"明","author":"释函是","text":"始信我能病，闭门惟一閒。鸟声喧瘦日，人影谢空山。茶为伤脾少，诗因摄虑艰。年来方有愿，独宿寒云间。不耐秋山色，扶筇一启扉。畏风因步缓，倚竹觉身微。衰柳拂茅屋，孤鸿立钓矶。夕阳村犬吠，林外有僧归。久矣无人事，病来心更休。只嫌筋力少，难上碧峰头。野火烧何处，海风吹暮秋。寒房掩深径，落叶空飕飕。寒月复相见，霜天此较新。下庭双屦重，倚槛数峰真。瘴海高秋迥，清溪白石粼。一回伤老病，万事但随人。"}