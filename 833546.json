{"id":"833546","title":"念奴娇 用稼轩韵","dynasty":"清末民国初","author":"樊增祥","text":"桂花香里，料常仪、愁度璇宫佳节。三十九年，秋再闰、狼角射人心怯。铜马东来，青骡西去，惨与宫花别。玉真前世，白头宫女能说。闻道扇子湖边，疏疏霜柳，犹挂黄昏月。铜辇秋衾，宣府梦、梦绕燕山重叠。太液芙蓉，上林橘树，一任人攀折。青天愁望，知添多少华发。"}