{"id":"641622","title":"自释","dynasty":"明","author":"董纪","text":"有天即有日，在人生禀先。未形开辟后，已具混沌前。天运如磨转，日行犹蚁旋。夜夜向西没，朝朝出东边。今日复明日，不知几流年。大率百年期，三万又六千。其间阴晴外，一半夜相牵。天地自悠久，人生皆苟延。七十犹古稀，况可满百焉。但见世人死，不见日离天。圣贤何异人，虚名身后传。生前一滴酒，安能及黄泉。往者既如此，我何苦忧煎。"}