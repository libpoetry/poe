{"id":"145650","title":"念奴娇·素光练静","dynasty":"宋代","author":"徐俯","text":"素光练静，照青山隐隐，修眉横绿。鳷鹊楼高天似水，碧瓦寒生银粟。万丈辉光，奔云涌雾，飞过卢鸿屋。更无尘翳，皓然冷浸梧竹。因念鹤发仙翁，当时曾共赏，紫岩飞瀑。对影三人聊痛饮，一洗闲愁千斛。斗转参移，翻然归去，万里骑黄鹄。一川霜晓，叫云吹断横玉。"}