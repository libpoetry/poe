{"id":"697751","title":"次韵","dynasty":"明","author":"胡奎","text":"黄花翠竹带清溪，方外诗名惠远齐。铁钵夜分鲸海月，袈裟晴污燕巢泥。三生石上今重见，百丈峰头拟共跻。闻道御前宣教旨，天花如雨散龙墀。支许论诗已有年，还同食蜜味中边。题名正喜芭蕉写，入定从教薜荔缠。暮雨疏钟高阁外，秋云短锡故山前。相过只说无生话，似觉浮生绝世缘。"}