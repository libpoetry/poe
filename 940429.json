{"id":"940429","title":"楚南伟观楼","dynasty":"宋","author":"陈岘","text":"平生足迹穷遐陬，一麾更守湖湘州。西接悬崖五溪曲，南望渺极苍梧愁。天涯牢落孰慰意，千嶂倒影三江流。千里脉络兹要会，意趣端与江山投。群峰四绕立碧玉，带映林薄如雕锼。虬蟠虎骤互起伏，天作地涌非凡俦。郊村依约半洲渚，远明天际来归舟。湖南素号清绝地，一旦呈露疑神谋。作成英奇易旧观，俗化远与邹鲁侔。寄语后来无泯没，共保佳致传千秋。"}