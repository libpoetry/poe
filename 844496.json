{"id":"844496","title":"西江月 解嘲","dynasty":"清末民国初","author":"姚华","text":"棐几学山裁画，疏镫课茗敲诗。百年有限几闲时。闹里直堪一睡。皮骨任人牛马，影形容我埙篪。西风吹老鬓边丝。知否免爰尚寐。人海百忙着懒，林栖一病支穷。药炉茶灶耐从容。寒月压帘影重。山水游成宗炳，韭华帖美杨风。笛边梅讯迟春红。腊鼓迎人催送。雪后苔枝缀玉，春前铁萼簪红。湖云冻坼水西东。千里月来催梦。邻老心情未艾，如花眉寿堪同。消寒图上候东风。长笛一声初弄。腊鼓迎年粥暖，梅窗送酒春浮。敬通不仕已童头。渐渐孺人白首。四十七年去梦，六千余里归舟。他乡似故易勾留。寿复榜成人寿。"}