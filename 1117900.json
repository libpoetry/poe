{"id":"1117900","title":"南窗睡起二首","dynasty":"宋","author":"陆游","text":"梦中忘却在天涯，一似当年锦里时。狂倚宝筝歌白纻，醉移银烛写乌丝。酒来郫县香初压，花送彭州露尚滋。起坐南窗成绝叹，玉楼乾鹊误归期。昼漏迢迢暑气清，不妨小倦带馀酲。梦从陇客声中断，愁向湘屏曲处生。风度帘旌红浪飐，窗明香岫碧云横。闲情赋罢凭谁寄，怅望壶天白玉京。"}