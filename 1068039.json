{"id":"1068039","title":"宴清心阁","dynasty":"宋","author":"李彭","text":"马尾垂杨已堕绵，春风暴谑恼中年。驱车作意访花县，地主风流仍更贤。倦游不比长卿慢，自迎杰阁开清宴。高谈雄辨俯飞鸟，急管哀弦彻河汉。君侯笔端妙入神，百斛炳焕扛龙文。承明合受莺花绕，何事敛板趋埃尘。清朝好士如好色，况兹卓绝流辈百。追锋看即朝日边，莫道垂纶在幽昃。"}