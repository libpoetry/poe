{"id":"673655","title":"耆英会 其一","dynasty":"明","author":"李廷美","text":"四人三百一十岁，昔日同年今日会。少宰堂中张绮筵，风光迥出尘埃外。两两歌童宫样妆，明眸皓齿声相配。美酒香茶雨露清，奇花异卉烟霞蔼。座中有客称病夫，阔论高谈恣忘愧。醉来环坐空庭中，碧天为幕云为盖。侍童初进玉脂酥，宰夫复荐金鳞脍。共言游乐终此宵，莫向樽前嗟老大。君不见裴度投老归东都，堂开绿野名犹在。又不见疏广还家乐赐金，只忧孙子生骄怠。何如留此方寸田，不种桑麻惟种艾。"}