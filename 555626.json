{"id":"555626","title":"送董允恭出狱","dynasty":"明","author":"杨爵","text":"我送允恭出狱墙，徘徊别意各凄怆。来逢易水波浪险，去见燕山草木黄。子之故人周给舍，同于幽难久备尝。迪已不肯甘流俗，论治必欲尚先王。明哲保身虽未得，怀此赤心良可伤。子实聪明心好古，闻其论说辄彷徨。我抱困病足如皲，眷念时来类卧傍。黯然别去消息杳，窘迫相与永难忘。三尺禁网脱身去，一片袯襫到长江。有手但执瓦缶物，有足莫走声利场。世间棼丽一染着，能令耳目充无光。丁宁告尔复丁宁，此真全身全性之周行。吁嗟允恭既去矣，送子行行复行行。回看世故总茫茫，留予露冷风凉夜渐长。"}