{"id":"543486","title":"送林贞耀藩参之岭南 其二","dynasty":"明","author":"胡应麟","text":"大荒极东南，山川莽回互。四百罗浮峰，参差矗云雾。关河信纡郁，人文亦横骛。阛阓连城壁，吹嘘竞相慕。兴言适远塞，甘棠夹广路。猗与振大雅，始兴并风度。落帆炎海陬，舍筏曹溪渡。勾漏饶丹砂，行歌白日暮。绝域宁久淹，金茎湛仙露。万仞飞云巅，帝阍会平步。"}