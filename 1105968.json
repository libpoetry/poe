{"id":"1105968","title":"春日杂兴","dynasty":"宋","author":"王同祖","text":"迢迢清夜静无哗，月色千门噪乱鸦。坐久忽惊寒力重，不知残雪在梅花。粉墙红杏半离披，春满人间花自知。幽鸟不言如有思，等闲飞上海棠枝。轻寒漠漠雨霏霏，春院人闲半掩扉。风力不知多几许，出门只见杏花飞。百花时节燕莺忙，昼日如年懒课香。午枕梦回人悄悄，一声啼鸟傍斜阳。清明过了柳花飞，帘外萋萋草正肥。唤起惜春情绪处，空山残月杜鹃啼。"}