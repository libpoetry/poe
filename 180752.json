{"id":"180752","title":"粹翁用奇父韵赋九日与义同赋兼呈奇父","dynasty":"宋代","author":"陈与义","text":"安隐轻节序，艰难惜欢娱。先生守苜蓿，朝士夸茱萸。前年邓州城，风雨倾客居。何尝疏麯生，麯生自我疏。岂无登高地，送目与云俱。门生及儿子，劝我升篮舆。出门复入门，戈旆填街衢。去年郢州岸，孤檝对坏郛。莫招大夫魂，谁揽使君须。独题怀古句，枯砚生明珠。亦复跻荒戍，日暮野踟蹰。白衣终不至，眇眇空愁予。今年洞庭上，九折余崎岖。时凭岳阳楼，山川看萦纡。孙兄语蝉连，王丈色敷腴。不用踏筵舞，秋风摇菊株。乐哉未曾有，是梦其非欤。丈夫各堂堂，坐受世故驱。会须明年节，醉倒还相扶。此花期复对，勿令堕空虚。明月风景佳，南翔先一凫。可言知机早，政尔因鲈鱼。分襟肺肝热，抚事岁月迂。归家问瓶锡，生理何必余。相期衡山南，追步凌忽区。回首望尧云，中原莽榛芜。臣岂专爱死，有怀竟不舒。老谋与壮事，二者惭俱无。"}