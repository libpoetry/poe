{"id":"680294","title":"古大梁行","dynasty":"明","author":"陈䞇","text":"大梁城外绕蓁莽，繁华不见当年人。信陵宾客散已久，魏王宫阙成埃尘。何处往来车马市，斜阳枯柳鸣乌起。歌舞散为烟雾空，衣冠变作蓬蒿里。旧事凄凉何足论，古城坏堞至今存。纷纷野鼠走穴外，唧唧寒螀鸣草根。经过不觉伤怀抱，叠谢层楹成蔓草。屠中壮士安在哉，何处夷门古时道。几人富贵誇封侯，空遗白骨葬山丘。年年只有黄河水，还绕大梁城北流。"}