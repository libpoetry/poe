{"id":"416552","title":"声声慢 闻东北警报，感而赋此","dynasty":"近现代","author":"刘凤梧","text":"秋魂欲断，午梦将回，兵声似动扶桑。衅起干戈，强敌屡寇边墙。龙庭渐增战垒，问何时、驱退欃枪？明月里，怅铜驼荆棘，无处佯狂。轻割燕云何忍，任东夷膻种，看舞霓裳。酒薄难浇垒块，且罢瑶觞。书空独怜雁影，想惊魂、曾过渔阳。愿伴我、住江南，安梦故乡。"}