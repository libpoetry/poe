{"id":"237542","title":"绍庆府教厅瑞麦","dynasty":"宋代","author":"阳枋","text":"耕稼问黔巑，禾黍悭培塿。秀实仅有之，嘉祥藐乌睹。府主金华仙，农事躬缅缕。暖律笑吹邹，长府肯为鲁。节用寓封殖，宽片从字抚。去年民病获，公把漏天补。今趁机春耕。公有月额雨。至和委来牟，两岐分艺圃。双秀可奇观，三颖骇珍吐。一如荀氏龙，头角森踽踽。一如贾氏虎，传彪称最怒。友于好弟兄，长岐支伛偻。芒颖乍峥嵘，襁褓辞妪姆。苗脉共根株，万物本乎祖。见说西家牛，二犊同一乳。琐碎众难并，异闻杳前古。归功二千石，为言的有主。忆昔辛丑间，红尘飞白羽。陆海沈炊烟，原田没棒楛。殿角深顾忧，宅西命山甫。太平登九年，鱼凫蔼生聚。长啸孤云端，汉中我疆宇。片心天地通，助顺知已许。畜繁田不芜，麦瑞富高庾。万灶饱貔貅，余勇洵可贾。坐缚长桥蛟，行却九关虎。挈还天子地，醉言执童羖。衮衣逐归禾，上瑞此焉取。癯儒嘉闻言，中夜长起舞。"}