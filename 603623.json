{"id":"603623","title":"送余云衢册封周藩","dynasty":"明","author":"杨起元","text":"在昔皇华使，周爰慎咨诹。与子共夙夜，亲见周宣忧。輶轩适河洛，敢誇弩矢谋。知子抱至性，疾恶如仇雠。试问牧民者，不如羊与牛。长河亘南北，咄哉无泛舟。怅此对厨传，屡见匕箸投。归来过里门，黧面深两眸。依依问桑梓，温温相慰休。到县揖县官，叱驭尊道周。时事难具陈，且遂友生求。"}