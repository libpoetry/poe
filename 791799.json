{"id":"791799","title":"有感","dynasty":"清","author":"缪葆忠","text":"天亦倾西北，日亦有晦朔。人事更何常，变迁为转轴。昔年公与侯，笙歌兢华屋。田园盈陌阡，犹苦不知足。一朝失所资，东陵待瓜熟。北平故将军，灞陵受尉辱。何如张子房，归隐事辟谷。邺侯赞李唐，长抱山人服。不学巢与由，逃名守空谷。不学胡伯始，因宠徒覆餗。功成身则退，姓氏寿河岳。寄语要路人，富贵原非福。"}