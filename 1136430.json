{"id":"1136430","title":"题苗经历耕野","dynasty":"宋末元初","author":"方回","text":"士以仕为业，野处无所耕。近世所大患，苟进颓厥声。苏子佩六印，相国不为荣。坐乏二顷田，此事误平生。廓然天壤间，一犁早经营。春夏刈麻麦，秋冬穫稻粳。盖头有把茅，糊口有杯羹。岂肯拾此去，垂涎公与卿。不遇汤先主，伊葛亦何成。聘顾不至三，宁为畎亩氓。驷马高车间，一跌足可惊。岂如牛背上，稳卧无攲倾。调鼎与荷锄，心手自权衡。我有一饱资，去就万事轻。"}