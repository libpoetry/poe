{"id":"805593","title":"念奴娇十一首 其十一","dynasty":"清","author":"史承谦","text":"晚香生树，是何人，幻出吾家诗意？不着昏黄微月影，一片清光如水。句里偷春，闲中酿恨，斑管将拈未？隐囊斜傍，渺然思落天际。回首十载晴窗，琼函对把，触处吟情起。吟到刚成还搁笔，醉向栏干同倚。付雪空惭，拿云有愿，寂寂悲身世。休嘲饭颗，本来标格如此。"}