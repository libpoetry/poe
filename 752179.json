{"id":"752179","title":"读明太祖本纪有感其语","dynasty":"清","author":"司炳煃","text":"元虽起北狄，主中国百年。后王纵不才，先帝德未谖。我祖与若宗，为民而受廛。渥受教养恩，太平享安全。一朝至顺帝，淫昏异祖先。英雄起草泽，四宇皆狼烟。明祖乃崛兴，宝位授于天。独夫放塞外，和林妻孥完。中山识此意，明言臣舍旃。上启圣仁心，宸衷矜且怜。诏书戒夸大，臣民禁哗喧。讵因子孙愚，诋毁宗祖贤。大哉开国主，谟训垂简篇。气象迈汉唐，度量包垓埏。至今诵其语，令人生慨然。"}