{"id":"1105277","title":"人日","dynasty":"宋","author":"方岳","text":"柳思花情晓夜春，空山烟水亦精神。閒中富贵阳和月，静处乾坤自在身。久悟前三吾是客，又经上七日为人。一蓑耕绿山南北，有赋何烦问大钧。赖有空山著此翁，不然高论与谁同。百年会尽玄尚白，一气不停春又红。诗卷每随烟水外，鸟声多在夕阳中。年丰已卜晴人日，亦是平生?亩忠。"}