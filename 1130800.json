{"id":"1130800","title":"春吟","dynasty":"宋","author":"韩淲","text":"叶叶枝头绿未深，孤花犹自间园林。醺酣要是都非饮，兴寄元非不是吟。花影攲灯上小窗，梦回香篆有残缸。当年何事成诸葛，万物无情缭老庞。岁岁逢春不自持，诗成酒去必归迟。而今懒向花边醉，只拾荆薪撰早炊。野菜谁将满把归，水蓊须长杞苗肥。任他比并膏粱味，直底西山怨采薇。菜传新绿发生时，花簇轻黄碎小枝。日下时看粉蝴蝶，背人惊斗忽参差。"}