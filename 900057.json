{"id":"900057","title":"安庆摸/摸鱼儿 和孙霁窗","dynasty":"宋","author":"张矩","text":"渺长江、浩无今古，悠悠经几流景。桥家松竹知何在，寂历丹枫如锦。行阵整。想斗舰连艘，谈笑烟灰冷。寒光万顷。算只有当年，暮天霜月，惨澹照山影。元戎队，画角梅花缓引。楼船飞渡波稳。中流击楫酬初志，此去君王高枕。应暗省。使万里尘清，谁逊周公瑾。勋名不泯。看阳蛰潜开，老龙挟雨，渊睡为民醒。"}