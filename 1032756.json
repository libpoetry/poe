{"id":"1032756","title":"汉高帝试剑石","dynasty":"宋","author":"薛绍彭","text":"丰沛布衣吴芮客，回首咸秦坐悽恻。漫随霸楚西道迁，未甘汉地山河窄。随身三尺青龙子，曾断当涂素灵死。手提岩上试秋水，大石迎风开披靡。东归欲整堂堂阵，吴儿未足劳馀刃。炎灵天启定中原，大言成事人方信。君不见不侯飞将能射虎，误中他山犹饮羽。"}