{"id":"1116061","title":"奉和江冲陶隐居二十韵","dynasty":"宋","author":"汪炎昶","text":"云深行欲迷，但逐樵夫去。遥闻鸡犬声，人家在何处。断石倚枯柳，古色凝空青。落日借猿坐，清晨同鹤登。入谷但杳冥，欲忘人寰近。烟霞谁与娱，烦君赋招隐。青冥风露凄，玉笙浮缥缈。石藓蚀秋花，萝月淡清晓。雪瀑下平地，便作人间去。石潭如有情，少遣潺湲住。昭崖泫泉液，勃勃上云气。未遂朝宗愿，先有为霖意。苍然隔尘世，正对幽人家。绝宜疏雨馀，斜阳点寒鸦。割云石棱铦，缠藤松骨槁。少华且未登，昌黎应绝倒。山鸟戛曙烟，扶桑挂初日。岩栖学仙侣，应试餐霞术。前浮芙蓉翠，后汎石耳云。君欲竟幽讨，绝壁更一扪。清冷石泉飞，萧瑟松风到。虽未叶宫商，总是冲陶操。石壁倚苍峭，香荪湿蒙茸。闻名九歌里，识面此山中。看云已堪眠，待月兼宜坐。谁令作棋局，却使苍苔破。以我鼻端气，观此石间风。理固未易辨，妙处要相同。数点庐峰雪，吹入冲陶云。山灵定惊怪，佳景被子分。人世纷喧嚣，空山自茅栋。烦君固扃鐍，保此曲肱梦。高人厌尘纷，不肯栖平地。木末敞轩窗，托此超然意。朅来雪矼头，眼随林麓转。意定众境生，一笑前峰远。窈窕东北峰，到眼佳有馀。行人日攀缘，岂知供我娱。截断浙东云，朝昏变奇状。平生采芝心，复此一惆怅。"}