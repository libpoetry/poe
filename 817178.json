{"id":"817178","title":"有感二首","dynasty":"清","author":"缪慧远","text":"湘水桃源欲问津，衣冠处处哭秋旻。宁同白马歼朝士，肯为黄巾赦党人！行泽楚臣应抱石，上书梁狱几全身。惊心南国添缯缴，解网还邀圣主恩。烽烟海内尚兵鏖，奋袖论才得尔曹。紫塞重弹《白翎雀》，金门竞奏《郁轮袍》。苍茫梦里询蕉鹿，浮拍池中把酒螯。长啸独期千古事，咏怀何必《反离骚》。"}