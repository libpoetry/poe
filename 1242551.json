{"id":"1242551","title":"云林歌","dynasty":"元末明初","author":"张昱","text":"李侯云林心所仰，既见云林副心赏。欣然为我出图画，索我题诗画图上。我自别侯二纪馀，不得半纸庐江书。乃知已膺庙堂聘，梁栋之材宁不如？云林乃是君所植，雨露蟠根同铁石。直干凭淩御史霜，青云照耀郎官笔。即今英发当盛年，上林玉树幕府莲。东阁梅花时自咏，南郡官曹谁更贤？从知侯家积阴德，凤雏七枚毛五色。览辉已出丹穴中，来仪定集虞廷侧。安栖不用求梧桐，云林气接扶桑红。结巢日边长羽翼，好音惠我双飞鸿。"}