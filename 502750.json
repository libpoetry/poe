{"id":"502750","title":"赋得沙堤送别造士王克刚赴召入翰林","dynasty":"明","author":"王恭","text":"新宁海边沙作堤，人烟两岸草萋萋。潮归鹅鹳印行迹，雨到枫州沙更白。沙山缭绕大堤平，故老虚传宰相名。渔梁晚波牛渡浅，堰口春泥马蹄软。新水还流旧水声，古人过尽今人行。青幔红桥几回别，官柳秋风不堪折。才子辞乡近九重，衔杯堤下动别容。遥知草诏明光里，沙上空流送别踪。"}