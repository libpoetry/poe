{"id":"683937","title":"病中","dynasty":"明","author":"王世贞","text":"白日垂垂堕，青云袅袅舒。病窥文义浅，懒益世人疏。跨马心先折，衔杯意未除。问医吾隐几，索食稚褰裾。国事干戈后，乡心剑佩馀。却怜潘骑省，未可赋閒居。晏起无长日，贪服有隔旬。閒真吾丧我，出不尔如人。握管思仍废，开眸事总新。游蛛与户网，落燕任梁尘。酬酢聊存性，诗书自稳身。何须问江汉，天际几垂纶。"}