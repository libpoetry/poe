{"id":"1113888","title":"庆桂帅经略二首","dynasty":"宋","author":"李刘","text":"江汉浮浮炳地灵，参旗井钺寿星明。庚寅初度周而始，戊己连营静不惊。山上印成龟左顾，月中桂共兔长生。公堂遥想称觞后，便报天阶取履声。煌煌昴宿正开冬，日驭高躔龙尾宫。赉说须知应天策，留萧暂委守关中。赤云决胜三边壮，白日褰晴五谷丰。六十州人开寿域，碧幢一笑与民同。"}