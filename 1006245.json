{"id":"1006245","title":"酹江月/念奴娇 其三","dynasty":"宋","author":"葛长庚","text":"当初误触，紫微君、谪下神霄玉府。醉后骑龙吹铁笛，酒醒不知何处。绛阙寥寥，红尘扰扰，老泪滂如雨。人间天上，桑田沧海如许。遥想十二楼前，琪花开已遍，鸾歌鹤舞。梦到三天还又落，愁听空中箫鼓。独倚阑干，笑拈花片，细写思归字。东风还会，为伊吹上天去。"}