{"id":"814761","title":"读西湖志纂二首","dynasty":"清","author":"金朝觐","text":"想像馀杭风景同，披寻犹在画图中。可怜富贵延南宋，犹忆神仙说葛翁。梵宇云深飞鹫岭，层楼水面阚龙宫。凭他写入丹青笔，输与诗人体物工。林有孤山苏有堤，勾留白傅是湖西。六桥花雨仍遗迹，十里笙歌半客蹊。天子时巡筹富庶，才人情思寄标题。何年得入星槎路，不隔浮云望眼迷。"}