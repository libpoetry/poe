{"id":"672764","title":"为三府安公题所藏史痴翁图二首 其一 春景","dynasty":"明","author":"费宏","text":"雨收云淡东风软，叠叠林峦青似染。翠蔼晴岚扑面来，游人选胜开春宴。小小亭台载酒过，深深楼观题诗遍。芳树交加百鸟鸣，清溪掩映千花艳。谁摹此景笔颇奇，无限风光归匹练。使君胸次若藏春，爱此寻常舒复卷。画惟写意不须工，境若会心非在远。阳和有脚望循行，寒谷吹嘘待邹衍。"}