{"id":"1054381","title":"再吟六诗四首拜呈 其三","dynasty":"宋","author":"孔平仲","text":"侯服安无事，官曹静不哗。畴非信善友，俱是孝廉家。荀衮传荣耀，温龙竞爪牙。尺舆思附凤，角扇笑萦蛇。士习贤科论，人趋太守衙。庄衢当自骋，陈药更谁誇。和露餐荷叶，临流饮雪花。草莱依瑞穗，荆布缀明珈。且固官庭守，宁忧柄用赊。它时摇玉佩，鳌禁定联华。"}