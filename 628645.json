{"id":"628645","title":"题飞节淩霄图","dynasty":"明","author":"李云龙","text":"孤根本自依遥岛，翠盖苍条云浩浩。何人图此置君堂，满院绿阴寒不扫。霜皮露甲偃秋风，宛转似是双蛟龙。寒涛隐隐发虚牖，对此宛坐徂徕峰。徂徕峰高暮天紫，雾鬓烟鬟照溪水。直节贞心谁与论，羡君为人亦如此。虚堂暝色欲生云，静看此图如对君。地下凝脂倘堪采，与君长啸出风尘。"}