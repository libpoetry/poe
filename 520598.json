{"id":"520598","title":"曹民部藏何太守山水障歌","dynasty":"明","author":"祝允明","text":"苍烟横晚江，江树不可辨。远山虢国眉，近山鬒不变。谁将元气夜半翻，凌乱少陵好东绢。幽人绝流一苇航，应恨可人不相见。千村万落路不通，恐有闭门忘世翁。孔明渐老安石卧，谁为苍生起卧龙。须臾云树开苍茫，始识九疑分潇湘。良工出自何水部，妙思已落陈思王。陈思王，今葛谢，袖中翛翛有造化。萧斋晏坐对图画，时发云霖润天下。"}