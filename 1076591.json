{"id":"1076591","title":"息交行","dynasty":"宋","author":"李正民","text":"君不见子列禦寇居郑圃，四十馀年人莫睹。外游不若务内观，食豨如人忘尔汝。又不见玉川先生洛城里，闭关不出岁踰纪。狂吟大句语惊人，劝之请谒辄掩耳。古来贤达贵安闲，岂务奔走尘埃前。深居简出悔吝少，治心养气精神全。我念奇穷自平昔，险阻艰难多所历。十年京洛困齑盐，五载江湖负羁靮。比沭天恩处闲散，琳宫赋禄容家食。老僧参罢返林泉，病马力疲栖皂枥。扫除一室空复空，收还魂魄安其躬。衣冠深藏罢应接，杜门却扫闲奴僮。放怀书史得真乐，坐忘乃与希微通。不须疑我何为尔，亦有文字如长虹。"}