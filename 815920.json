{"id":"815920","title":"点绛唇三首","dynasty":"清","author":"高士奇","text":"新绿才阴，珊瑚历历圆垂树。溪翁园父，翠笼携河渚。不道山中，红也无分处。纱窗曙，擎来当午，陈迹难重数。过了春三，子规声断啼痕茜。画罗谁剪，风送晴香暖。游冶心情，生怕花开遍。归难算，绿颦红怨，定有人愁见。老更多情，殷红深碧开还好。露寒霜早，憔悴花多少。摇落萧齐，几阵西风到。怜清晓，疏枝低袅，一点芳心悄。"}