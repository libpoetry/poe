{"id":"692114","title":"古意","dynasty":"明","author":"李攀龙","text":"秋风西北起，吹我游子裳。浮云从何来，安知非故乡。萧萧胡马鸣，翩翩下枯桑。暮色入中原，飞蓬转战场。往路不可怀，行役自悲伤。新人一何好，年颇十五馀。本自贵家子，秦氏有名姝。故人行采桑，值我城南隅。颜色各精妙，手爪亦相如。故人工纨素，新人工笙竽。笙竽未讵央，纨素色已渝。人生无新故，夫婿自言殊。嶰阴有孤竹，常含千岁霜。截为雄鸣管，其音中清商。岂不在人耳，世已无凤皇。新声自一时，艳曲乱高倡。安得日相御，并坐君子堂。十五漳河女，出身邯郸庭。丝竹妙一世，纤手何泠泠。清商有馀悲，慷慨为新声。中曲若无人，含意已独明。知音难再遇，红妆日夜零。奋响发浮云，摧耳不能听。英英天上云，不照浊水泥。新婚日以亲，贱妾日以携。繁声出皓齿，妙舞生春姿。缟綦难为容，弃如秋草萎。念当羽翼乖，依依即路岐。良人无古欢，妾自中心知。中天起双阙，浮云出两宫。驰道挺其间，甲第罗西东。胡姬正当垆，邀客过新丰。朱唇含绿酒，纤爪扣青铜。堕髻似无意，绍绕一何工。眄睐正愁人，流纨动春风。双双羽林郎，翩翩五色骢。挟瑟上高楼，调丝方未终。胡鹰一何劲，北风一何高。朔方士马地，斗酒命同袍。穷冬蹙四野，大猎出临洮。荡石响深谷，烈火走平皋。边声中夜起，杀气常萧萧。积阴生战场，白日惨不消。草枯牛羊瘦，雪盛狐鼠骄。引领望交河，层冰正迢迢。"}