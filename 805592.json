{"id":"805592","title":"念奴娇十一首 其十","dynasty":"清","author":"史承谦","text":"井梧萧瑟，又无端惹起，满襟清怨。何事频年长作客，只有孤灯相伴。一院蛩声，三更月影，梦醒情难遣。晓风悽断，画梁欲去双燕。几度竹叶尊前，水晶帘下，流盼回歌扇。记取年时珍重意，海水量来还浅。秀绝眉峰，圆成笑靥，容易柔肠转。三生私约，蓬莱顶上相见。"}