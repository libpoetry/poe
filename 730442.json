{"id":"730442","title":"采桑曲","dynasty":"清","author":"张之洞","text":"紫燕对舞春风柔，风开桑眼青如油。家家晒箔急蚕事，女伴不作嬉春游。十七呜鬟臂苦短，大妇扶将小妇挽。蚕瘦叶稀不满筐，那有心情更回眼。谁家游侠儿，呜鞭陌上走。自觉口中衔石阙，不知纤条伤素手。春日脉脉春云阴，恨无绿绮通春心。路人千百说长短，自惜年华自不禁。君不见鲁国秋胡妇，忍死不受狂夫金。"}