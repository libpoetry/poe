{"id":"187516","title":"奉送符伯寿尉太平","dynasty":"宋代","author":"刘宰","text":"一年三伏秋后前，大火更借炎官權。竹林仗履北窗眠，君方陆走水行船。君言半世苦迍邅，一官迟次安且便。瓜时骤及非偶然，今我不往人争先。交承久宦思田园，侧身东望心悁悁。民情厌旧期改弦，今我不往人烦冤。左符再下催行轩，欲挽君留胡得焉。君才胡敏性静专，天府四举贤书连。民淳不假彩棒县，定知学子来差肩。酌君荐藕侑新莲，青白不受汙涂迁。赠君以笔并吴牋，官閒铁砚勤磨研。敬亭山不有臞仙，耕云钓雪老林泉。养疴预欲知民编，少屈从之古道边。长官报政将朝天，集英唱第吾同年。賸欲因君寄短篇，有言不尽中勤拳。相逢一笑开初筵，为说故人今白颠。"}