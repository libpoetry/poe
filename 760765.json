{"id":"760765","title":"虞笙寄和予和平里诗，次韵答之","dynasty":"清","author":"丘逢甲","text":"燕山客归航海舟，小朝廷动书生愁。虏马窥江访陈迹，振策更向临安留。断碑时见南宋字，太息英雄半赍志。白雁还送皋亭声，朱鸟谁挥钓台泪。钱唐形胜夸上皇，湖楼且饮明月光。明朝打鼓挂帆去，归舟往吊崖山阳。海天茫茫哭龙死，七百年来悲未已。相逢更话冬青陵，便欲呼君林义士。我时居傍文山祠，寒鸦枯木无春姿。穷愁何意荷灵贶，畀获残碣歌诸诗。逢人我方夸眼福，远辱哀歌和盈幅。山斋夜诵群灵听，幢幢一灯摇古绿。劫灰残火惊重烧，渡海无术鞭秦桥。相公长脚工割地，此祸竟种中兴朝。读史心伤入南宋，谁知躬作孤臣恸。当时突骑渡江人，零落讲经开鹿洞。君行北地还南天，沧桑残迹纷目前。天涯等是哀时客，春风百里愁传笺。箧中蠹蚀平戎策，兀抱古忧托金石。六庚题识稽宋年，三字长方审周尺。和平桥头龟作趺，大忠遗迹神物扶。因君更问千秋镇，凤叔残铭今在无？"}