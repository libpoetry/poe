{"id":"1135966","title":"次韵君泽正月五日早见示","dynasty":"宋末元初","author":"方回","text":"人人有此珠，万古天地宝。法当潜厥光，蚌壳护其表。能使华岳移，可叱峡流倒。未若床缺足，梓匠不自造。脱华培深根，屏翳返内照。与辨以兴戎，宁讷而出好。恭惟羲皇心，岂有夜与晓。我眼彻地底，常见日皎皎。爰自彖及系，纂述屡脱稿。仙游慕升飞，佛障怯烦恼。九转与八解，终不摆缠绕。彼岂知吾学，往来玩大小。艮止体阴负，离明决阳抱。平生无所媚，不灶亦不奥。突过子云玄，眇视老氏妙。慎察进退间，以为先师报。宜耦长沮耕，遑待方朔诏。黑头气公旺，黄馘项吾槁。一当蛰幽閒，一当翔穹昊。何以明其然，□□□衰老。"}