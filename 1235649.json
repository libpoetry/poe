{"id":"1235649","title":"作乐导水","dynasty":"元","author":"许有壬","text":"洹溪混混源头活，分得枝流入小塘。怪底凝云吹不散，管弦声满水中央。一斝才空一曲随，胼胝今日顿忘疲。年来怀抱须陶写，敢笑长安众富儿。万条金缕袅长身，勾引迁乔语意新。休向建章誇百转，陶家门径有馀音。禅定联拳敛素裳，岂知船上载红妆。主人有约休相负，多少鱼儿要汝忘。野人饮具谢玻璃，自有天然软玉卮。荡漾翠涛擎不定，有人谋笑任淋漓。骚乡缣楮寓芭蕉，翠瑩尤宜运紫毫。风致于诗真有助，卯君才调况清高。柳阴多处著方床，万柄无尘各有香。危坐悠然受清供，风声摵摵更秋凉。一时清响闹新荷，其奈龙公不肯多。窗外风光吾不校，四郊禾黍定如何。半世京华困鼎茵，高风时复梦玄真。可怜缘木求鱼者，今日君其问水滨。欸乃声中动画桡，不须舟子更相招。而今赤壁荒寒里，试问何人有洞箫。林虑千仞翠岩岩，罨画工夫在暮岚。徙倚崇台观未足，红轮西北月东南。小亭何用赤阑桥，细柳新荷绿四遭。落日胡床更东望，碧天如水月轮高。山人聚景作池台，移得龙孙带雨栽。顷刻云开晴日上，便教阴过酒樽来。空明云水碧摇沙，疏影尤宜竹外斜。为我殷勤谢伧父，莫疑繁李玉川家。鱼乐江湖自不知，非鱼非我敢相欺。卮言我不如庄惠，终日观鱼只有诗。纷纷红紫厌相看，老境才将蔗倒餐。不向四堤皆种菊，风霜谁与共高寒。翠寒深处覆苍苔，香雾霏霏晚自开。从此一筇双不借，寻诗迎客几徘徊。幽栖长物一张琴，时对清流自写心。老子兴阑童子去，月明悬溜有馀音。绿阴清昼矢鸣壶，庆马何烦用酒娱。有主无宾聊一笑，却呼僮仆煮皋卢。老眼常疑万象低，凭高远景更萋迷。只从此地观吾圃，便觉江湖是小溪。仙姿皎洁映圆台，真见凌波恣意开。却是圭塘宜产汝，朝阳东照玉成堆。南土风宜陆地莲，移根培植不能妍。世间久绝司花手，却道殷韩是偶然。一卷千古碧崔巍，阅尽人间紫与绯。老子未能兄事汝，醉来聊用挂絺衣。冰弦轰列倚歌轻，弦外无声却有声。我自忘情聊过耳，几人闻此发狂醒。"}