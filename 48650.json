{"id":"48650","title":"赠故人全王孙","dynasty":"明代","author":"杨基","text":"兄为柱国弟开府，门吏纷纷皆绣斧。敕赐龙河百亩宫，画戟丹弓映朱户。金凤盘胸白锦襦，面如红玉紫虬须。六宫晓逐诸王入，八府春随宰相趋。东风忽念江南好，宝骑看花踏春草。茂苑莺声醉里听，建章柳色愁中老。回首瀛洲草木新，苍颜白发照乌巾。都将秋水蛇纹剑，赠与长安游侠人。"}