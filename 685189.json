{"id":"685189","title":"茉莉曲六首","dynasty":"明","author":"王稚登","text":"赣州船子两头尖，茉莉初来价便添。公子豪华钱不惜，买花只拣树齐檐。花船尽泊虎丘山，夜宿娼楼醉不还。时想簸钱输小妓，朝来隔水唤乌蛮。满笼如雪叫拦街，唤起青楼十二钗。绣箧装钱下楼买，隔帘斜露凤头鞋。乌银白镪紫磨金，斫出纤纤茉莉簪。斜插女阿缡褷髻，晚妆朝月拜深深。卖花伧父笑吴儿，一本千钱亦太痴。侬在广州城里住，家家茉莉尽编篱。章江茉莉贡江兰，夹竹桃花不耐寒。三种尽非吴地产，一年一度买来看。"}