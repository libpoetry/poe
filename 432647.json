{"id":"432647","title":"往昔四续六首 老子","dynasty":"近现代","author":"周作人","text":"往昔论古人，吾爱周李耳。熟知古今事，久为柱下史。阅历尽人智，无愧称老子。仲尼曾问道，赞叹不自已。如何云中龙，为人掣其尾。骑牛过函谷，乃逢令尹喜。闭关不令行，写经尽两纸。道德五千言，言简多妙理。道家重无为，传教自此始。何意宗太上，后复有道士。往昔读杂文，吾爱坡与谷。二君工书画，神妙穷笔墨。举世重文诗，书堂竟诵读。我只知杂著，题跋与尺牍。妙得自然趣，情味满短幅。有似所作画，怪石间竹木。独惜多忧患，文字致讼狱。坡老流海南，回首望巴蜀。涪翁宜州住，城楼雨濯足。声名比李杜，遭遇乃更酷。往昔论先贤，吾爱李卓吾。秃头著儒服，言行如合符。遥遥禹稷心，俨与菩萨俱。《焚书》既已作，一再定藏书。笔削寸大义，刚直过史狐。人伦重估价，肇自龙潭初。语语准情理，世俗惊相呼。吁嗟七十叟，投身饲酷儒。遗令有先兆，裸葬如束刍。至今通州道，片石委路隅。往昔论乡人，吾爱李越缦。诗语所不晓，文喜杂骈散。日记颇可读，小文记游览。一卷《萝庵志》，书斋足清玩。流派虽不同，风味比文饭。惜哉性褊急，往往坠我慢。益甫与景孙，粗语恣月旦。瞋目骂季贶，只是由私怨。岂因山川气，溪刻成疾患。喜得披遗编，胜于生对面。往昔看画谱，吾爱《列仙图》。前人有画本，相貌多魁梧。了不异人意，方面美髭须。此图独不尔，作者出浮屠。老聃寿者相，胡坐驾牛车。篷下悬卷轴，后有酒一壶。赤松诸仙人，面目如干瓠。枯瘦多皱纹，俨然山泽癯。长生不驻颜，道理非龃龉。见识能到此，善哉二氏徒。往昔常行旅，吾爱夜航船。船身长丈许，白蓬竹叶苫。旅客颠倒卧，开铺费百钱。来船靠塘下，呼声到枕边。火舱明残烛，邻坐各笑言。秀才与和尚，共语亦有缘。尧舜本一人，澹台乃二贤。小僧容伸脚，一觉得安眠。晨泊西陵渡，朝日未上檐。徐步出镇口，钱塘在眼前。"}