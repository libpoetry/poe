{"id":"1060328","title":"偈五十三首 其十五","dynasty":"宋","author":"释克勤","text":"玄机独唱，截断众流。摆拨不拘，更无回互。直饶释迦弥勒，不敢当头著眼。倚天长剑，凛凛神威。杲日当空，澄澄光彩。无物不为妙用，无法不是真乘。控佛祖大机，廓人天正眼。当阳显示，只贵知归。才涉思量，白云万里。今日人天普集，对众分明剖露。一处真，千处百处一时真。一句透，千句百句一时透。拈起也，乾坤岌嶪。放下也，海晏河清。不拈不放，万仞峰头高著眼，大千世界一浮沤。"}