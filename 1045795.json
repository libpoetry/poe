{"id":"1045795","title":"次伯通云顶山长句韵","dynasty":"宋","author":"吕陶","text":"金渊地界东西州，谚云锦担垂两头。中间石城最佳胜，二十馀年尝再游。奇峰虽向郡城见，好景半是僧家收。松萝四面围绝顶，九夏不暑长如秋。东隅忽值海日出，下照岩壑无深幽。群阴破散宿雾敛，万象开阔晴云浮。轩窗高处气势别，纵欲极望诚难周。蓝凝后嶂远更秀，雪壅前溪寒不流。软草将春鹿麌麌，浓林未暝蝉啾啾。禅僧上堂演佛理，镗然钟韵喧层楼。问之浮世辄不语，应笑世人多谬悠。下山傥有顿悟者，直须作意无迟留。"}