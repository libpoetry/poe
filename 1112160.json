{"id":"1112160","title":"送太尉相公赴镇安军二首","dynasty":"宋","author":"宋祁","text":"连章得请避洪钧，赭案除书天下闻。久冠鹓鸾为上宰，别驱貔虎作中军。单车款曲怀辽帐，一燧平安出陇云。今日朝绅回首看，始知知退是元勋。碧波三宿暂沿洄，豹尾双驱大旆开。堂上谟成萧宰去，人间事少赤松来。岩霖旧润为轩雨，醴曲馀甘作宴醅。下客无缘陪后乘，只应前席欠邹枚。"}