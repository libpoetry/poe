{"id":"701467","title":"古囊寿藏","dynasty":"明","author":"黄廷用","text":"天削三峰挂紫霞，中峰蕊石似莲花。眼前总是金银界，仙窟栖迟即当家。容易秋风两鬓丝，人生本是百年期。三分岁月今过二，更喜韶华爱日迟。云山万叠郁崔嵬，海外扶桑带日开。谁说生前杯有限，年年春色过江来。芙蓉朵朵倚天栽，若挹仙家拥翠开。百折河流看不极，大江又汇海涛来。回忆倭夷拘五月，曾经万死可生还。如今喜免乌鸢喙，白首逸情山水间。来日苦少去日多，自营新兆古囊阿。浮生从此知归定，弄月嘲云一醉歌。"}