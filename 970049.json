{"id":"970049","title":"看花回 其二 为寿东岩，庞蕴居也","dynasty":"宋","author":"赵彦端","text":"爱日。报疏梅动意，春前呼得。画栋晓开寿域。度百和温馨，霜华无力。斑衣翠袖，人面年年照酒色。环四座、璧月琼枝，恍然江县拟乡国。闻道抚、东岩旧迹。又殊胜、谢家清逸。知与桃花笑了，定何似青鸟，层城消息。他年妙高峰上，优昙会堪折。拥轻轩、未妨游戏，看取朱轮十。"}