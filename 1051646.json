{"id":"1051646","title":"次韵尧民同年","dynasty":"宋","author":"彭汝砺","text":"飞雪鲙长鲸，浮蛆酦新酒。故人不我过，绝壁频回首。北冈无断绝，参错纷燕豆。触目事斩新，怆怀治平旧。龙飞第一榜，四百如兰友。劲气沮金石，高文烂星斗。我衰也久矣，彫落几无有。未去真厚颜，欲归犹掣肘。盘根发馀刃，想见敏捷手。江河被郛郭，云雾生户牖。顾瞻良集易，叹息幽期后。兴到诗辄成，吾穷久钳口。"}