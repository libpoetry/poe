{"id":"188941","title":"宿禅寂院·梦中一叶摇江湖","dynasty":"宋代","author":"洪迈","text":"梦中一叶摇江湖，困睡不觉身篮舆。眼明佛屋丽丹碧，瓦鸱铁凤凌空虚。疲民日者困苛索，半作頳尾相濡鱼。鹈鹕数罟两不置，肯念竭泽明年无。道人谁与办此事，斤琢千指开渠渠。颇疑如幻三昧力，上方手揽归吾庐。了知舌本法轮转，咄嗟檀施争奔输。不辞割爱一念善，谁谓岁恶穷民愚。书生袖手对沟壑，力不能援心烦纡。事无大小成者少，谈说治乱何区区。调卑弦急诚龃龉，凿圆枘方尤阔疎。古今罪岁同一口，抚掌一笑皆愚儒。"}