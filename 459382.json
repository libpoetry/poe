{"id":"459382","title":"背欲驼处痛戏作","dynasty":"当代","author":"卢青山","text":"我背如我心：不敢低钱权，未免向书俯。我背异我心：心能直如弦，背曲如勾股。背怒让心曰：“是子使吾苦。蠹简卒何用，子好嗜痂土。日日屈吾脊，十年不赦恕。竟以活人躯，殉此死人语。我本羡豪门，久欲趋庭往。虽对一人躬，而对万人仰。岂不辉煌哉，安罹此恶恙。子不命吾足，吾欲惩子杖”。心怔若木鸡，羞色满面亮。嚅嚅欲有语，语出自迷惘：“书中未言此，我难辨真妄。愧我自悦怿，未及顾君样。岂我好读书，主人实所尚。浸淫既已久，亦觉乐难状。子言果何如，曷不一询诸”？主人听已详，独笑拈髭须。呼背“汝来前，子态狂可诛。岂少汝之食，岂裸汝之躯？饥寒皆有托，奢侈复何须。世风自板荡，所守未可污。付汝万金玉，将汝灵魂驱。行尸走肉耳，汝愿为之乎？浮华利欲外，汝岂知其馀。心汝懦如此，安能宰吾国？众体为子用，一一如僮役。更有昌狂行，为我披其颊。疾来我亦痛，岂不为子恤？从今去厚枕，百日愈可测。书卷摊已久，眼目待已急。速归其本位，毋更讨吾责”。二客诺而还，遥闻其私言：背曰“主人愚且顽，此论非时鲜。人食美于我，我岂劣于人？况近有好女，使我神魂倾。曲曲如虾者，彼眼安为青”。心曰“主人强且躁，慎莫逢其嗔。相思彼自苦，何用子劳神。或有天开日，主人唯子听”。"}