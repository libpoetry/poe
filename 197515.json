{"id":"197515","title":"和立斋荔子楼韵","dynasty":"宋代","author":"王柏","text":"我久抱离索，加子忧患薰。血气日以耗，话别难为情。之子行迈迈，征车从仁兄。闽岭在何处，目断遮行云。素□播芳郁，丹荔尝鲜新。重楼一以眺，千古乘桴心。海风驾空来，徘徊振书襟。遥知意轩豁，尘袂何由亲。惟有清夜梦，栩栩逾南岑。曜灵倏西迈，剥啄来嘉音。见书如见面，瑰词袭鱼鳞。朋友正欢慰，喜气腾家林。呼童烹露芽，蟹眼时一斟。是中有隽永，透入肝肠深。"}