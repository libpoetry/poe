{"id":"496059","title":"沁园春 其二十六 送佩兰袁子还闽","dynasty":"明","author":"夏言","text":"花满河阳，棠阴蔽野，久着贤声。记京第相逢，仙凫书接，山楼久住，藜火宵明。笔擅三长，才堪八面，每见挥毫对客成。白鸥园，平生老眼，为尔偏青。谩夸词翰纵横。还自愧、文章浪得名。念此日编摩，真劳旧宰，它年流播，尽付来英。宝泽楼前，琼恩堂上，几度笙歌共醉醒。沧洲远，鳌峰乌石，目送君行。"}