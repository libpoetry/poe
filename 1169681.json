{"id":"1169681","title":"和同府李祭酒休沐田居","dynasty":"唐","author":"李峤","text":"列位簪缨序，隐居林野躅。徇物爽全直，栖真昧均俗。若人兼吏隐，率性夷荣辱。地藉朱邸基，家在青山足。暂弭西园盖，言事东皋粟。筑室俯涧滨，开扉面岩曲。庭幽引夕雾，檐迥通晨旭。迎秋谷黍黄，含露园葵绿。胜情狎兰杜，雅韵锵金玉。伊我怀丘园，愿心从所欲。"}