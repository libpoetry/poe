{"id":"815839","title":"杂咏","dynasty":"清","author":"顾书城","text":"日夕一登楼，依人怜王粲。芳草倏已衰，景物惊频换。遥遥望天末，美人隔河汉。达生怀步兵，高咏聊操缦。懿惟醴陵侯，曾为中郎赏。鼓琴得其人，岂肯同凡响。亦有黄门公，著书继洨长。文采更风流，逋翁餐其沆。昆山启绝学，山斗尤群仰。嗟予生苦晚，好古将安放。渺渺缅芳徽，抚躬徒怏怅。季子来延陵，犹在道南前。经术见论乐，无劳删与编。原本周太史，肇启传与笺。胡为两庑祀，俎豆祧礼延。陋邦少文学，传诗失先贤。耿耿念孤芳，绝学谁为传。浩浩澄江头，传有晋贤墓。晋贤好注书，尔雅诗训故。杏坛学诗旨，此焉导先路。邵郝疏义成，未免犹疏误。传经贵有宗，师法宜追溯。一瓣萌心香，望古空殷慕。少时励志节，曾不受人怜。气谊盟金石，富贵等云烟。一朝遭世变，独立成孤骞。皋庑仅佣赁，雪山惯早眠。世情恶衰朽，势利任倒颠。羞作时世妆，向人问嗤妍。"}