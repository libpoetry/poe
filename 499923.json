{"id":"499923","title":"静夜思","dynasty":"明","author":"于谦","text":"静夜思，何时休，终宵展转听更筹。人生由来不满百，安得朝夕事隐忧。功名富贵倘来物，目前渺渺春云浮。甲第歌钟万户侯，五花骏马千金裘。春风秋月不相待，倏忽朱颜变白头。豪华一去难再得，壮气销沉土一丘。但令名节不堕地，身外区区安用求。静夜思，谁与谋。劝君高枕且熟睡，穷达由天不用愁。"}