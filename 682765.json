{"id":"682765","title":"过苍梧赠梁兆瑚明府","dynasty":"明","author":"区怀瑞","text":"都峤挹勾漏，桂雪交黔练。抗岭屹名城，回川开绮甸。九郡宿总师，两越攸居奠。敷文诞自今，沕穆皇风扇。有美干国材，铦羽东南箭。腴沃远世氛，山水当华选。润河百里流，霢霂千家遍。闾井既绣错，麻桑复葱茜。生聚知有方，劳来信无倦。谁云弦颂声，小试邦之彦。自我鸡坛盟，因君为矩彟。十载蓬累间，文义资然诺。韬藏轮囷奇，不肯居篱落。叱驭奋天衢，六辔驱皇驳。经术待中兴，轸念先民瘼。岩邑赖拮据，炎洲暂荒度。火山剑始硎，冰井缨斯濯。爰书鸟迹中，琴曲庭花落。吏循兼似隐，仕道优而学。缅怀清静理，勋业归麟阁。"}