{"id":"430239","title":"齐天乐    别西湖一年矣，闻杭州大雪，游侣暌隔，爱而不见，辄和美成此曲寄意","dynasty":"近现代","author":"黄浚","text":"玉龙觑取双峰睡，横遮越天昏晚。暗水迷篷，酣云抱屋，冻靥苔梅千剪。峨鬟悄掩。正凝怨琼梳，曳光冰簟。笠屐老坡，应摹清景入行卷。白门吟望最苦，凤靴初扫处，银海相限。夜棹山阴，诗囊灞岸，不共珠尘流转。飞鸾路远。待良夕烹茶，定瓯亲荐。后约东阑，漫愁岚黛歛。"}