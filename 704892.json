{"id":"704892","title":"山斋即事","dynasty":"明","author":"薛亹","text":"小斋旧结傍花林，门对长川岁月深。风送花香三径晚，日移竹影半天阴。白鸥眠渚沙笼玉，赤鲤翻波水漾金。富贵浮云何足讶，清风明月是知心。江村曲抱沙流白，阔水长回柏树阴。细柳飞金垂岸尾，小舟载月点波心。高山流水琴中兴，晓露春花雾里深。漫道此间无可乐，光风霁月伴幽襟。"}