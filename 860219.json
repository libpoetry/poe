{"id":"860219","title":"谢阮儒隐为画墨梅床屏","dynasty":"宋","author":"王迈","text":"畸人平生偏爱奇，爱梅成癖不可医。书带堂前忽见之，相羊不去燃吟髭。今夕何夕秋为期，芙蓉映日红葳蕤，篱菊傲霜纷离披。南枝春信未有涯，安得此粲对酒卮。元是大阮解作无声诗，写梅幻相为娱嬉。想当解衣盘礴下笔时，吸取清气入肝脾。先融雪岭作墨池，坐变秋阳成春晖。使我初见浑不疑，旋觉风骨全是颜容非。恍如胭支马上坐明妃，缁尘生汗白玉肌。又如鸱夷船底载西子，烟波惨淡双蛾眉。雪堂仙去渺莫追，补之位置传者谁。君今此宝世间希，芒端寒燠巧推移。花神上诉真宰悲，何为苦泄造化机。我有东绢滑如脂，装潢为屏作枕帏。平章众画何品宜，笑我嗜好与君相背驰，不爱崇桃积李斗芳菲。请君快扫横斜竹外枝，岁寒心事正要渠相知。"}