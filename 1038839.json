{"id":"1038839","title":"太行道","dynasty":"宋","author":"苏舜钦","text":"行行太行道，一步三太息。念厥造化初，春何险此极。左右无底壑，前后至顽石。高者欲作天明党，深者疑断地血脉。夜中岩下埋斗杓，日午阴壁风雪号。攀缘有路到绝仞，四望群峰合沓如波涛。忽至逼侧处，咫尺颠坠恐莫逃。嗟乎古昔未开时，隔绝往来人不思。淳源一破山岳碎，巧心遂去缘崄巇。崄巇不穷甚可畏，悼此二者亡其宜。天地不自崄，崄由人为之。彼车摧轮马伤足，中路勿叹勿恸哭。世上安涂故有焉，孰使汝行此道躯高轩，丧坠不收宜尔然。"}