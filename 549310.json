{"id":"549310","title":"归田园","dynasty":"明","author":"曹于汴","text":"田园二载别，重到理蒿莱。虽然吾年老，尚堪历陇崖。比舍旧农侣，斗酒来追陪。及时播嘉谷，引水灌新栽。乘凉就茂树，踞地席青苔。昼永眠深洞，朗吟荡胸怀。童子为治食，搴蔬向篱隈。两盂腹已果，千钟安用哉。最喜延三益，妙道相取裁。善言踰琼璧，良士杞梓才。不藉好修士，谁与奠埏埃。"}