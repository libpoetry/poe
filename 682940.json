{"id":"682940","title":"同年再会西园用林司空韵二首","dynasty":"明","author":"尹台","text":"水竹深通曲巷回，名园重迓上卿来。红颜谬并金闺籍，白首欣同画省杯。雨雪初春交汉苑，风云北极望燕台。亦知榜事无多在，怀抱因君故好开。结驷西园践夙期，郊原春冻见花迟。生憎风霰飘残夜，不放笙歌沸曲池。漏定月华微映座，烛残林影暗摇卮。握君秀句吟难就，安得羊何共和之。"}