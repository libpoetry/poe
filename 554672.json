{"id":"554672","title":"与叶及庵论商山四皓","dynasty":"明","author":"郑文康","text":"高皇暮年将易储，期期御史强沮之。留侯从容肯直谏，公义定灭宫帏私。斯人平生仗多智，预卜将来有人彘。功成谨缩三寸舌，推祸与人图自避。吁嗟四老真呆夫，等闲诱出如婴雏。虽令太子生羽翼，亦使悍后为屠奴。先王一姬并一子，一朝尽向砧刀死。他年又召诸吕来，此祸皆从老人始。"}