{"id":"832243","title":"花心动 春分","dynasty":"清末民国初","author":"陈洵","text":"金粉池台，好风光、无端为谁分了。判雨判晴，匀暖匀寒，商过短长昏晓。卖花声向重帘听，刚一半、春魂惊觉。镜华满、妆蛾晕窄，两边谁扫。客燕将愁乍到。知百五芳韶，去来多少。几度看春，也似中年，何况绿窗人老。赋情别有闲桃李，空流怨、江南残调。料鶗鴂、秋心隔年又恼。"}