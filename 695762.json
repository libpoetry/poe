{"id":"695762","title":"送左司马郢中曾公总宪留台二首","dynasty":"明","author":"欧大任","text":"三楚名家有珥貂，上卿谁似策勋遥。七擒孟获曾宣捷，五部单于已入朝。执秩今行周郏鄏，先声宁数汉嫖姚。主恩咫尺台垣近，鸾鹤回翔在赤霄。朝辞画省向鸣銮，白雪楼前一问安。幕府久传司马法，钟陵高照惠文冠。万年王气金茎直，六代江声玉树寒。我寄离心征雁去，秦淮东下是长干。"}