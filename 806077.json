{"id":"806077","title":"贺新郎二十首 其十九","dynasty":"清","author":"李慈铭","text":"种玉原无异。看盈盈、银河相对，文鸳交济。十载名花又榜首，管领春风人意，更不用、红栀私誓。生小云翘金层惯，恁樱桃、输与琼浆味。霞峤近，绿梅殢。谁从朱鸟窗前觑。恰相当，莺巢燕客，粉昆瑶辈。引凤清溪桐一瓣，好配山矾吾弟。笑还胜、紫宫兄妹。舞罢玳筵花十八，喜珍珠、量得娇柔婿。箫鼓里，碧衣会。"}