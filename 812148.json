{"id":"812148","title":"咏史次王玠右先生韵二首","dynasty":"清","author":"孙致弥","text":"南都歌舞动云霄，回首燕台王气遥。燕颔何年驰铁马，羊头此日总金貂。霓旌小苑明秋月，锦缆长江泛暮潮。龙虎亲军三十万，登坛空想霍嫖姚。六朝遗恨水潺潺，金殿繁华闭翠烟。但听临春歌《玉树》，不闻清庙奏朱弦。铜驼泣露飞鸣镝，铁锁沉江渡战船。虎踞山前明月在，秋风怨绝李龟年。"}