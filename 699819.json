{"id":"699819","title":"壬寅元日二首","dynasty":"明","author":"郭之奇","text":"能为岁始即春王，万物来宾各处阳。尚许微明随地出，安知四大与天方。废兴岂尽由强弱，新旧还须问歙张。大象无形宁可见，初元初日且休忙。初日初元事若何，怀新忆旧几蹉跎。风光有意仍舒泰，岁序何心枉折磨。冲气为和由一始，阳春布德以三多。不窥户牖知天下，眼际浮云莫问他。"}