{"id":"713820","title":"九日过李十一二耆山房赋赠","dynasty":"明末清初","author":"屈大均","text":"白昼婆娑古树下，华堂无事招儒雅。苏门高士过弹琴，天宝将军来画马。此日重阳黄菊开，寂寥馀我登高台。被发狂游人削迹，持觞高论尔怜才。江山战后秋无色，天地穷阴消不得。周王兵士化沙虫，汉代衣冠委荆棘。君家殉国有难兄，散尽黄金事不成。脊令空抱苌弘血，鸿雁犹吞伍尚声。我在山中无素业，一遇屠沽欢笑接。道成不屑居神仙，气使翻然作游侠。为君题诗花萼楼，羽声慷慨谁不愁。"}