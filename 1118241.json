{"id":"1118241","title":"梅花绝句十首","dynasty":"宋","author":"陆游","text":"空谷佳人洛浦仙，洗妆真态更婵娟。广平莫倚心如铁，撩起清愁又破禅。月中疏影雪中香，只为无言更断肠。曾与诗翁定花品，一丘一壑过姚黄。折得梅花愧满颜，文书堆案正如山。输君一觉翛然梦，长在清泉白石间。濯锦江边忆旧游，缠头百万醉青楼。如今莫索梅花笑，古驿灯前各自愁。蜀王小苑旧池台，江北江南万树梅。只怪朝来歌吹闹，园官已报五分开。湖上梅花手自移，小桥风月最相宜。主人岁岁常为客，莫怪幽香怨不知。吾州古梅旧得名，云蒸雨渍绿苔生。一枝只好侩窗看，莫售千金入凤城。探春岁岁在天涯，醉里题诗字半斜。今日溪头还小饮，冷官不禁看梅花。池馆登临雪半消，梅花与我两无聊。青羊宫里应如旧，肠断春风万里桥。今年真负此花时，醉帽何曾插一枝。渐老情怀多作恶，不堪还作送梅诗。"}