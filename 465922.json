{"id":"465922","title":"中秋后一日，与二金一红轰饮清穆，约拈四支韵，各作论诗绝句以證才情，俱非止饕腹酒肠也","dynasty":"当代","author":"幻庐","text":"开宝高吟逐一推，冲融独许我家维。干城纵使龙标在，纷数麟儿与虎儿。微伤坡老力无遗，点铁精金山谷奇。达亦在形彊在骨，总非流俗竹能医。时式宫妆照黛眉，几曾磨洗掩妍媸。葫芦瓠子终依样，废纸三千竟付谁。过耳云云百不为，一花万相任神疲。斯人斯世因毋用，歌哭无端自解颐。"}