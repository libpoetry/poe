{"id":"506913","title":"题松鹤","dynasty":"明","author":"杨荣","text":"青田之姿真不群，玄裳缟毳何缤纷。有时清唳向寥廓，一声直上横秋云。孤松亭亭高百尺，松梢盘挐倚石壁。翛然来此立多时，轩昂欲展云霄翼。何当结巢松树间，朝来飞去暮飞还。间随坡仙度赤壁，不逐子晋游缑山。伊谁写此最奇绝，高堂忽见心神悦。安得苍崖置一双，舞影秋空弄明月。"}