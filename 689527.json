{"id":"689527","title":"入京五首","dynasty":"明","author":"吴伯宗","text":"虎踞龙蟠十二门，王侯第宅若云屯。百蛮入贡天威重，四海朝元国势尊。晓日旌旂明禁路，春风箫管沸名园。唐尧虞舜今皇是，未必江潭老屈原。蓬莱御气挹晨霞，万国山河拥帝家。金殿势吞沧海日，玉楼光映赤城霞。巨鳌偃蹇乘丹阙，舞凤飘飖翼翠华。遥想至尊巡幸处，六龙高驾五云车。凤凰城阙压金汤，龙虎旌旂护未央。万国衣冠朝玉陛，百蛮歌舞进瑶觞。花迎宫扇红霞晓，日落天袍翠雾光。江海小臣无以报，空将诗句美成康。大明宫阙势岧峣，万岁声呼山动摇。金殿九重明日月，玉楼十二插云霄。青丝马上王孙贵，丹毂车中赵女娇。自是凤城春色好，祗将心事计渔樵。翠辇檀车往复回，风情九陌障尘埃。锦袍公子呼鹰出，茜帽僧官跃马来。云外笙歌声宛转，水边楼阁势崔嵬。少年自有看花兴，欲赋观光愧不才。"}