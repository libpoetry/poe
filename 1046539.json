{"id":"1046539","title":"送吴雍平凉令","dynasty":"宋","author":"刘挚","text":"洞庭叶微脱，衡阳雁未归。秋云招客思，偏向陇头飞。风霜过商郢，飘泊游子衣。行迈岂不远，在彼渭水沂。早寒关草白，九月边马肥。西州风俗厚，长官民政稀。洪河缭势胜，大山四蟠围。登临赋今古，壮志相发挥。宦游子诚乐，孤陋予何依。念此性疏朴，动辄触世机。相逢幸烛理，义惬不谓非。扶持失其直，曲逢嗟愿为。朋友日已削，道义谁与几。离骚默自慰，但寄黄金徽。"}