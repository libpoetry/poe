{"id":"404819","title":"沁园春·用放翁韵赠散释丈人，即题其桥西草堂图","dynasty":"近现代末当代初","author":"袁荣法","text":"拊髀沉吟，金印貂蝉，自昔误人。忆九衢车马，几经陈迹，十年京国，一例前尘。看剑挑灯，听歌赌酒，多少清词分付春。空回首，剩壮怀依旧，华发常新。将军意气如云。甚老向桥西容此身。尽争传丽句，无妨纸贵，能留佳客，不厌居贫。赵管风流，刘樊岁月，一舸閒收湖上莼。商量处，有莺花同约，鸥鹭为邻。"}