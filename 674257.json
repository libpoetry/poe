{"id":"674257","title":"寄题林子行草堂书屋","dynasty":"明","author":"李学曾","text":"西山有佳麓，美人好爰居。一椽宜偃蹇，半亩常纡徐。蔬药剩雨畦，稻粱足和畬。缥囊贮蝌斗，牙签栖蠹鱼。岂羡邺侯架，争讶孔明庐。挥毫临太玄，闭门悟潜虚。龙卧及脩义，无乃时与俱。披烟露华采，凌空脱泥淤。物滞固有化，至理斯乘除。愿言早致力，无徒惜居诸。"}