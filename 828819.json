{"id":"828819","title":"再次前韵和治芗","dynasty":"清末近现代初","author":"陈曾寿","text":"背嵬之军顺昌帜，先声夺人畴不识。不数永嘉八面锋，合撰会昌一品集。天生橡笔擅高文，自织锦机精句律。大才从来难为用，心恻寒泉渫不食。徽之诗句上屏风，玉局恩知超荐汲。戴花尧叟生马羡，润笔岐公非蔡敌。向来异数券昌期，岂独流传佳故实。哀今云和奏聋俗，强同河潦齐泰垤。纷纷蝼蚁容苦心，扰扰蝇蚊营近睫。漫拟骨相等处翻，敢望赓飏同庆历。往时亦逢伯乐顾，让出头地妒同列。即今摧眉捧腹员，雕丧骝骅双耳帖。诚不如归去偕袅翁，对饮村酒开鱼筒。洗耳不知水冷暖，眯目谁辨乌雌雄。胡为沉吟自局促，对面故人牛马风。"}