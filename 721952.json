{"id":"721952","title":"西园","dynasty":"明末清初","author":"屈大均","text":"茨菰菱叶外，茭笋藕根边。乳结三冬米，泥耕十里莲。白通江水活，肥出土膏鲜。老圃多居此，横塘不种田。三城为圃地，十里养塘家。秋灶香莲叶，春盘辣芥花。榕连龙眼暗，柳倚木棉斜。一路多兰若，疏钟散海霞。摘莲当五月，莲外蕹田浮。菜向西园贩，花从白庙收。红菱双角早，赤糯一边秋。生计场师好，于陵与我谋。地近西禅寺，芙蓉映酒帘。藕多成白粉，叶每裹黄黏。菱角怜长嫩，离支恨太甜。野人持素馔，留客坐茅檐。"}