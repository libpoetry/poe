{"id":"1219170","title":"岳武穆王墓","dynasty":"元","author":"郑元祐","text":"栖霞岭南湖水阴，墓木两株高百寻。鬼神撝护霜雪干，日夜怒号风雨音。山僧纸钱每自挂，陇酋金槌那得侵？精忠既已塞天地，英爽尚尔盘山林。恨虽无血可化碧，世故有人能范金。恭惟父子一抔土，尚想君臣千载心。万松岭前行殿废，五国城头寒漏沉。空令遗黎痛至骨，荒坟一上一哀吟。"}