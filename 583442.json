{"id":"583442","title":"送刘修可大归省","dynasty":"明","author":"王缜","text":"梓里谁投分，燕台此盍簪。石磨脂玉润，月浸镜潭深。气焰横千丈，才猷迥百寻。螭头编斧藻，犀畔纪纶音。翠拾兰丁秃，明敲瓦缶瘖。三年西掖梦，终夜北堂心。恩隔魂消渴，章投诏允钦。秋高鸿度塞，云暮鸟依林。李密孤情切，刘筠高义真。不堪重回首，相对又分襟。路入西江远，天浮南海阴。长亭一樽酒，惆怅莫停斟。"}