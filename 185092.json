{"id":"185092","title":"次程伯禹尚书见寄韵","dynasty":"宋代","author":"曾几","text":"往年书到西风凉，病夫随牒天一方。今年书到玉溪上，暧空白露为清霜。人生俯仰成陈迹，只有一丘如宿昔。故乡杰阁公饱山，野寺幽轩我横碧。石交晓月长庚星，势交飞絮水上萍。往时玉溪二三老，死生贵贱论交情。归来访旧其谁羡，程公笔力犹强健。郑公霜鬓未成丝，挂冠不受儿曹劝。公于道德犹耕猎，所得不随天下裂。胸中具眼世莫知，笔端有口公能说。豹文未省一斑窥，戏逐群儿日课诗。诗病无人与商略，湔肠浣胃付神医。"}