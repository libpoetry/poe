{"id":"1113735","title":"寄德邵","dynasty":"宋","author":"李正民","text":"蹑屩担簦又徙居，未能慷慨赋归与。浯溪难继中兴颂，西塞重寻渔父书。故国山川怀望切，在廷知旧记怜疏。不须更论升沉事，钟釜年年粟有馀。闻说王门久曳裾，馀皇曾奉数行书。柯山倥偬难为客，海岸萧条且屏居。侯喜不应操耒具，井丹宁肯食葱菹。扁舟过我非难事，百结心旌待子舒。"}