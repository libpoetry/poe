{"id":"195993","title":"玲珑四犯·雨入愁边","dynasty":"宋代","author":"史达祖","text":"雨入愁边，翠树晚，无人风叶如翦。竹尾通凉，却怕小帘低卷。孤坐便怯诗悭，念後赏、旧曾题遍。更暗尘、偷锁鸾影，心事屡羞团扇。卖花门馆生秋草，怅弓弯、几时重见。前欢尽属风流梦，天共朱楼远。闻道秀骨病多，难自任、从来恩怨。料也和、前度金笼鹦鹉，说人情浅。"}