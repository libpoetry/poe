{"id":"576899","title":"招鹤辞","dynasty":"明","author":"陈琏","text":"嗟尔鹤兮，来自芝田。玄裳缟衣兮，羽仪何鲜。戛然长鸣兮，其音清圆。翩然起舞兮，其影蹁跹。与尔相处兮，阅有岁年。何一夕羽化兮，竟去不还。非赴瑶池之会兮，定随蓬岛之仙。惟轩有梧兮竹猗猗，尔其来归兮安所栖。惟轩有泉兮秀三芝，尔其来归兮无渴饥。我弹瑶琴兮按金徽，我吹玉箫兮叶埙篪，尔其来归兮以终幽期。无奋迅兮高飞，使我心兮劳思。"}