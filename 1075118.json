{"id":"1075118","title":"题张元明四鬼捕懒龙图","dynasty":"宋","author":"周紫芝","text":"五月江南地无黍，帝遣雷师下行雨。百神受职群龙奔，一龙藏头翳玄云。雷师奋虬叱四鬼，拽取老龙朝帝阍。张侯直气不可屈，云间睥睨旁怒嗔。归来面壁聊一吐，画作新图走儿女。潜虬怕死不肯行，夜叉飞天发毛竖。人间空笑虎头痴，笔底风云遽如许。今年雨足年亦丰，蜥蜴蝘蜓俱论功。龙方下避千里赤，疾雷破柱颂天公。天公有令那得尔，寄语痴龙莫辞死。"}