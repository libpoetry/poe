{"id":"1108838","title":"戏效屏山书斋十咏","dynasty":"宋","author":"刘克庄","text":"尖新赖摹画，老秃计休闲。露顶张长史，科头管幼安。莫匪并州者，轻坚耐淬磨。文通怀内锦，裁割已无多。虽无鹦鹉鸟，亦欠琵琶姬。纵使敲方响，獠奴佯不知。炎郁甚炊蒸，夏虫难语冰。家无红拂妓，捉麈自驱蝇。欲系伯仁肘，难悬季子腰。自刊聊自用，渠刻任渠销。轻薄如蝉翼，择兮风未休。烦劳汝威重，镇压彼轻浮。有时一画起，有时三绝编。朱丝弦侧畔，玉界尺傍边。莫谓蟾蜍小，渊源在许中。曹溪一滴水，驾浪作南宗。雪萤贫士眼，珠翠贵人身。自从墙角弃，无复案头亲。工师将考室，何止大为杗。支案虽微用，由来寸有长。"}