{"id":"694195","title":"奉送戚都护归田四首","dynasty":"明","author":"陈第","text":"承平日久不知兵，南北征师浪结营。独有鸳鸯明节制，堂堂中国振先声。辕门遗爱满幽燕，不见胡尘十六年。谁把旌麾移岭表，黄童白叟哭天边。朔方辽海怀恩信，日本安南识姓名。盖世勋庸仍不伐，循循裘带一书生。黄金散尽结英雄，不负行间尺寸功。却愧十年鞍马下，捐躯空慕古人风。"}