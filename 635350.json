{"id":"635350","title":"金茅山房读书歌贻吴山带","dynasty":"明","author":"成鹫","text":"出游五岳任两足，渴饮三湘便一腹。名山历尽能几时，且住金茅茹山蔌。金茅山下茅半閒，主人爱客如爱山。澹澹流水写情性，浮云来往怡心颜。我来怜我太无学，置书引客登高阁。病夫耳目各为主，不见精微见糟粕。释书三起谢古人，挥手入山种灵药。灵药初芽合作丸，大珠小珠光错落。持来照见古人心，不令古人空寂寞。"}