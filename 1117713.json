{"id":"1117713","title":"舍北野望四首","dynasty":"宋","author":"陆游","text":"短景妨游兴，长歌慰作劳。叶凋西埭近，水落北桥高。病每随时剧，衰难与世鏖。旗亭新酿美，万事一秋毫。断垄围蔬圃，枯桑系钓查。经行桥独木，伫立路三叉。野卉栖孤蝶，平川起乱鸦。支筇无定处，兴尽即还家。溪彴通西崦，山蹊缭北村。残霞明水面，落叶拥篱根。野父编龙具，樵儿习兔园。吾今井蛙耳，敢复慕鹏鲲。早岁遭逢异，中年促召频。驰驱犹许国，卧起已须人。药石三秋病，风波万里身。篱门残照里，惨淡易伤神。"}