{"id":"905624","title":"仆久客钱塘有吹笛月下者同旅闻之凄然皆有归思属令赋之","dynasty":"宋","author":"李远","text":"柯亭之椽不复得，蕲州黄竹今尚存。苍崖翠壁产脩干，千顷萧索烟云昏。羌人眼力发天巧，长笛裁成凤膺饱。老龙馀响出空星，欲喷炎天作秋晓。西湖夜寂凉风生，山头一钩新月明。商声悽悲羽声壮，行子忽忽难为情。时无绿珠清音激皓齿，野王临风三弄亦已矣。唯有愁端无古今，举刀不断东流水。深闺兰灯照空床，笛声不如离恨长。曲终人散一惆怅，回首江山非故乡。万事浮云过寥廓，且醉杯中琥珀薄。君不见玉管横吹黄鹤楼，江城五月梅花落。"}