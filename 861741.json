{"id":"861741","title":"题咸宁江宰德先清远堂","dynasty":"宋","author":"王炎","text":"筑屋俯平湖，百顷风漪涟。湖底行白云，湖外横青山。仙官踏两凫，游戏来人间。清都在天上，欲去懒著鞭。百里可盘薄，苦无敲朴喧。试出持蟹手，为民奏鸣弦。潘郎儿辈尔，栽花作春妍。渊明未甚高，料理种秫田。捲箔坐绳床，香吐一缕烟。白鸟入空濛，飞鸿度云边。个里不著愁，心与物共閒。渔榔劝客饮，玉色亦粲然。目极意不尽，老蟾生莫天。"}