{"id":"312951","title":"南浦·忆梅","dynasty":"清代","author":"陆茜","text":"春意逗春风，最关心，却是故园香雪。驿时信沉沉，全不管、孤馆个侬凄绝。一枝瘦影，美人独向瑶阶立。此际芳魂应恨我，忍把幽姿轻撇。伴伊尚有胎禽，只静对、黄昏相思难说。吟赏已无人，好珍重、休被笛声吹裂。宵来有梦，多应化个罗浮蝶。万籁无声飞去也，低了半轮明月。"}