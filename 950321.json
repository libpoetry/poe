{"id":"950321","title":"中原民谣 燕京小","dynasty":"宋","author":"周麟之","text":"燕京小，钜防络野长蛇绕。展辟城池数倍宽，帝居占尽民居少。通天百寻殿十重，金爵觚棱在半空。万户千门歌舞窄，不知九市人声寂。时时日曀盲风来，杀气冥濛胡舞塞。旧来寝处穹庐中，今乃燕坐阿房宫。犹嫌北方地寒苦，又欲南向观华风。汴都我宋兴王宅，二百年来立宗祏。一朝飞瓦下云端，尽毁前模变新饰。故老恸哭壮士欢，吾宁忍死不忍观。只恐金碧涂未乾，死胡溅血川原丹。群儿拍手歌相和，此地宁容犬羊涴。旄头夜落五云开，还与吾皇泰微坐。"}