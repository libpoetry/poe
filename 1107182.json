{"id":"1107182","title":"和唐韦相国盛山十二咏 宿云亭","dynasty":"宋","author":"韦骧","text":"无心固无恋，犹爱宿危檐。况复寻幽客，高情岂易厌。隐月月非隐，岫名诚强名。清光中夜满，谁谓碍峥嵘。种茶当岭上，日近地先春。始自钧陶手，遗芳及后人。清影笼寒水，幽香逐晚风。和羹人已远，溪上自芳丛。渠湾水流速，杯漾酒行迟。莫诮经营巧，清欢得所施。盘石以为磴，萦纡上翠岑。披云瞩佳境，适此慰登临。当日桃花坞，多应效武陵。春风今寂寞，犹以旧名称。栉密翠婵娟，结根岩石前。不饶尘土地，自信雪霜天。象物名台势，琵琶出自然。登临得真趣，所乐类无弦。沼有胡芦状，成非疏凿功。霄澄星月影，彷佛似壶中。绣衣无已久，石榻尚依然。不识寻山客，几人能爱贤。上士体虚无，瓶泉与道俱。倘馀涓滴润，可救众焦枯。"}