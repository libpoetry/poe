{"id":"1121388","title":"答端明王尚书见寄兼简景仁文裕二侍郎二首","dynasty":"宋","author":"欧阳修","text":"日久都城车马喧，岂知风月属三贤。唱高谁敢投诗社，行处人争看地仙。酒面拨醅浮大白，舞腰催拍趁繁弦。与公等是休官者，方把锄犁学事田。多病新还太守章，归来白首兴何长。琴书自是千金产，日月闲销百刻香。尚有俸钱酤美酒，自栽花圃趁新阳。醉翁生计今如此，一笑何时共一觞。"}