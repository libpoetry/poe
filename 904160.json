{"id":"904160","title":"大人生日","dynasty":"宋","author":"李处权","text":"天欲斯文起，时将此道隆。昭明应熊梦，爽拔降神崧。业则真王佐，猷当沃帝聪。尊经独韦氏，识字必扬雄。制作超前辈，篇章萃古风。不忧时易失，却怕俗多聋。日月胸襟里，江湖度量中。谗深遭璧玷，施博尽金空。指日风云会，来时雨露蒙。经纶观世业，润色付宗工。炯炯丹心壮，氲氲浩气充。桧坛休跨鹿，丹鼎且蟠龙。载诞佳辰及，高门喜气融。捧觞欣有祝，陈颂愧无功。舞鹤窥筵净，偷桃照座红。孔庭诗礼集，请访吸川虹。"}