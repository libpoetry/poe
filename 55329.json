{"id":"55329","title":"春夜辞·女龙滞云香雨腻","dynasty":"明代","author":"宋濂","text":"女龙滞云香雨腻，轻黄惹柳凉脆脆。蛮丝不系软风痕，白玉燕钗分两翅。桃花月下采鸾门，鱼钥不眠长锁春。芳魂行遍秦川道，百子堂空无一人。更深不耐山乌哭，擫管调丝作新曲。天海风涛夜不收，龙头吐浆割春绿。上元不寄锦字书，守宫谁复问巴西。绀阶但种相思子，产出青青连理枝。"}