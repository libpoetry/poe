{"id":"702316","title":"赠黄太守","dynasty":"明","author":"程通","text":"皇明一统大书元，正值邦侯入觐年。五马嘶风行白昼，六龙扶日上青天。朝中礼乐衣冠盛，阁下文章政事全。莫道颍川功第一，古今何代不生贤。文章太守孰能俦，五马分符古列侯。骑从偶然过绩邑，鲰生何幸识荆州。桥头杨柳春先得，江上芦花雪未收。朝罢君恩应借寇，莫教父老永凝眸。"}