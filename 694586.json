{"id":"694586","title":"酹江月 梅月画","dynasty":"明","author":"陈霆","text":"月香水影，记西湖、曾踏六桥残雪。回首江山今在否，诗被梦惊秋铁。鹤老苍苔，屐闲青嶂，僧寺茶烟歇。被花相笑，十年何事轻别。谁道逋老风流，丹青有手，千里神相合。月又朦胧花又瘦，还是黄昏愁绝。小殿妆奁，寒城昼角，催老花时节。天涯搔首，霜风吹断华发。乾坤扰扰，算人间、换了几番华发。一夜雪痕埋短屐，不见玉田行乐。鹤梦难醒，梅魂未返，诗景谁商略。溪山无主，西风千古寒索。南望十里龟山，牛眠有冢，草树迷狐貉。一滴重泉知道否，有酒无人同釂。今古斜阳，往来樵牧，枯木寒鸦落。临风怀感，登高时望城郭。"}