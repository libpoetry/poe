{"id":"370947","title":"齐天乐·庚午夏五将归湖上留别韩江吟社诸公","dynasty":"清代","author":"厉鹗","text":"平生惯向芜城客，吴丝暗斑双鬓。雪岭才高，青楼句好，那比前人疏俊。吟朋胜引。爱款竹寻题，占花分韵。忽觉归心，一灯摇梦野鸥近。湖山此时旧隐。玉壶凉万斛，红腻莲晕。江雨鸣篷，林风解缆，离绪满于潮信。流连未尽。谢送我多情，熟梅芳酝。弹指秋清，重逢期定准。"}