{"id":"623221","title":"筮邵子数得雷山小过五爻","dynasty":"明","author":"郭之奇","text":"穷愁书久著，忧患易初诠。生理何端绪，羁心久系缠。漫凭骚赋遣，稍喜卦爻迁。小过虽非大，西郊亦未偏。音从飞鸟至，象比密云连。望泌思衡下，甘薇忆首巅。敝衣难更改，耻粟易三咽。苦节贞亡悔，嘉肥遁乃全。古人情可见，往事意堪传。景物终朝异，风光尽日玄。因时观雨化，与蛰俟雷宣。上下谁堪取，空空独问天。"}