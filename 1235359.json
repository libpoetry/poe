{"id":"1235359","title":"寄泰宁鲍县尹","dynasty":"元","author":"卢琦","text":"重冈复岭渺天涯，触热驰驱力欲疲。但愿官仓长有粟，不愁客路更多岐。政声尽说于阳好，心事还逢鲍叔知。别后思君劳梦寐，樵川川上月明时。鲍侯招客梵宫游，杰阁岧峣近斗牛。山势北来如展幕，溪流西去可通舟。半峰落日孤城晚，一榻凉风万叶秋。想有新诗留绝顶，还应寄与故人不。"}