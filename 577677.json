{"id":"577677","title":"寄都指挥使韩公时征猺在柳庆","dynasty":"明","author":"陈琏","text":"韩侯英誉重雄藩，猺獞闻知胆已寒。诗礼旧曾歌郤谷，龙泉尚拟斩楼兰。营连邕莞烟生灶，夜度昆崙月满关。道路行人传令肃，边陲黎庶沐恩宽。屯兵晓日明金甲，跃马南薰拂绣鞍。克敌一生存远略，思亲千里报平安。闲将景物归吟幌，常见风云护将坛。报国丹心坚似石，平蛮勋业重如山。高情久与梅花共，行橐应无薏苡还。早晚凯还笳鼓竞，捷书先已到金銮。"}