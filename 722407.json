{"id":"722407","title":"秦淮曲中词","dynasty":"明末清初","author":"屈大均","text":"沙喜何如沙嫩清，日将纨扇写黄庭。东华园里閒飞鞚，身似穿花紫燕轻。青溪一曲接秦淮，旧院楼台满水涯。妓女湘兰称第一，怜才绝不似裙钗。傅寿清歌绝可怜，活泉真岕善烹煎。茶经写出人争购，字比曹娥态更妍。顾节风流复尹春，时时作伎若天人。腰肢直与台城柳，舞杀东风不动尘。范润聪明范珏同，两家书画并精工。犹言博览输王凤，粉腻全沾万卷中。寇媚潘髯大社开，纷纷诗画客争来。班如堂里多评藻，温丽人称似玉台。豪侠人称脱四娘，挥金不向少年场。一生珠翠交贫士，赢得西邻笑淡妆。杨婉工诗及草书，茅君相挟上匡庐。侍儿插柳时时忆，温润潘郎玉不如。风流文藻有湘君，兰竹枝枝墨气芬。能说五经谁得似，指挥谈麈绕罗裙。曲中当日最繁华，春到青溪处处花。游冶竞遮苏小路，辞章多在薛涛家。"}