{"id":"1068015","title":"吴熙老家风云图","dynasty":"宋","author":"李彭","text":"秦人屈鼎真画师，胸蟠风云人得知。独无佳句自润色，未忍援毫时吐之。酒浇块磊遂倒橐，素练忽复翻淋漓。宛如盛怒生囊口，飙至霆击何由追。墨云霮䨴摧半岳，飞动殆莫穷端倪。征人解装马伏枥，居人墐户鸡亦栖。虚堂高挂发为立，三伏凛凛无炎曦。吴侯怜我惨不乐，卷去随手俱清夷。乃知非独画工妙，妄念起灭分毫釐。想当在笥常汹汹，不与关河相蔽亏。会当一雨被八表，何用袐藏深密为。"}