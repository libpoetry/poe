{"id":"886429","title":"贺新郎 其二 清浪轩送春","dynasty":"宋","author":"严仁","text":"碧浪摇春渚。浸虚檐、蒲萄滉漾，翠绡掀舞。委曲经过台下路，载取落花东去。问花亦、漂流良苦。花不能言应有恨，恨十分、都被春风误。同此恨，有飞絮。人生聚散元无据。尽凭阑、一尊相对，苹州春暮。嫉色冲冲空怅望，泪尽世间儿女。君不见、千金求赋。飞燕婕妤今何在，看黏云、江影伤千古。流不去，断魂处。"}