{"id":"846855","title":"潇湘静/湘江静","dynasty":"宋","author":"无名氏","text":"画帘微卷香风逗。正明月、乍圆时候。金盘露冷，玉炉篆消，渐红鳞生酒。娇唱倚繁弦，琼枝碎、轻回云袖。风台歌短、铜壶漏永，人欲醉、夜如昼。因念流年迅景，被浮名、暗辜欢偶。人生大抵，离多会少，更相将白首。何似猛寻芳，都莫问、积金过斗。歌阑宴阕，云窗凤枕，钗横麝透。"}