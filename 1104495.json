{"id":"1104495","title":"八年神宗灵驾发引四首 导引","dynasty":"宋","author":"无名氏","text":"金殿晚，注目望宫车。忽听受遗书。白云缥缈帝乡去，抱弓空慕龙湖。瑶津风物胜蓬壶。春色至、望雕舆。花飞人寂寂，凄凉一梦清都。炎图盛，六叶正，协重光。膺宝瑞，更法度，智勇超轶成汤。昭回云汉烂文章。震扬威武慑多方。生民帖泰拥殊祥。封人祝颂，万寿与天长。岂知丹鼎就，龙下五云旁。飘然真驭。游衍仙乡。泣彤裳。伊落洋洋。嵩峰少室相望。藏弓剑，游衣冠，俊功盛德难忘。泉台寂、鱼烛荧煌。银海深、凫雁翱翔。想像平居谩焚香。望陵人散，翠柏忽成行。犹馀嵩峰月，夜夜照幽堂。千秋陈迹凄凉。珍符锡佑启真人。储思在斯民。勤劳日升万物，皆入陶钧。收威柄，更法令，鼎从新。东风吹百卉，上苑正青春。流虹节近，衣冠玉帛，交奏严宸。万寿祝尧仁。忽听宫车晚出，但号慕，瞻云路，企龙鳞。穷天英。冠古精神。杳然上傃，人空望、属车巡。虚仗星陈。画翣环拥龙輴。泉宫掩，帝乡远，邈难亲。反雕轮。飞羽盖、还渡天津。雾迷朱服，风摇细扇，触目悲辛。列嫔嫱，垂红泪，浥行尘。相将问。何日下青旻。升龙德，当位富春秋。受天球。膺骏命，玉帛走诸侯。宝阁珠楼临上苑，百卉弄春柔。隐约瀛洲。旦旦想宸游。那知羽驾忽难留。八马入丹邱。哀仗出神州。笳声凝咽，旌旗去悠悠。碧山头。真人地，龟洛奥，凤台幽。绕伊流。嵩峰冈势结蛟虬。皇堂一闭威颜杳，寒雾带天愁。守陵嫔御，想像奉龙辀。牙盘赭案肃神休。何日觌云裘。红泪滴衣褠。那堪风点缀、柏城秋。"}