{"id":"422879","title":"水调歌头 戊社八集，分韵得飞字","dynasty":"近现代","author":"王理孚","text":"载酒酹江月，对客唱杨枝。江山宾主清绝，此会见应稀。天遣秋明似镜，人比潮来有信，佳节莫差池。回首曲江曲，往事不胜悲。种前水，胥后水，水群飞。素车白马塞路，我亦弄潮归。怪底双眸役月，赢得双髯酿雪，意态已全非。吩咐乱涛上，莫打钓鱼矶。"}