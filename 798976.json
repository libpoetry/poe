{"id":"798976","title":"尉迟杯 江楼春集，用无名氏体","dynasty":"清","author":"杨玉衔","text":"灯轮艳。怎蛮乡、丽景今夕欠。鼓鼙隔岸声酸，桃李渡江春淡。无情阑槛。拦归梦、莫越同天堑。借消磨、剪碎珠城，登楼休说多感。有时狼藉杯盘，真孤负雄谈，慷慨说剑。织锦机丝，飘花烛泪，似滴临歧鲛点。排愁去、依前销黯。酒颜半、愁多红为敛。恨斜阳、暮角催归，一路凉飔迎靥。"}