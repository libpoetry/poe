{"id":"722046","title":"忆代姬","dynasty":"明末清初","author":"屈大均","text":"梅子山连大别长，代姬坟上草新香。三开挟尔归南海，五岭从予至汉阳。命薄自应先晓露，魂孤莫漫涉清湘。怀中孩笑愁相伴，何处黄泉是故乡。惨淡风沙上玉颜，当年哭度雁门关。女君亦是秦川产，夫婿频将粤海还。青草未能消瘴毒，白杨那得种乡山。凄凄汉口清秋月，长为魂归照佩环。"}