{"id":"833352","title":"寿楼春 闻花间女史诵《樊山集》，戏寄","dynasty":"清末民国初","author":"樊增祥","text":"如春莺娇啼。又风蝉细咽，何处哦诗。莫是青城花蕊，自书宫词。非曹惠，非文姬。与女中相如同时。甚镂月裁云，樊山一集，传诵到红闺。乐莫乐，心相知。绣平原小像，五色柔丝。早识扶风都讲，莫如蛾眉。黄紬梦，犹寻伊。怪月中、青鸾来迟。想写韵楼前，千条绿杨俱向西。"}