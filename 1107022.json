{"id":"1107022","title":"宁考神御奉安原庙","dynasty":"宋","author":"王遂","text":"经旬风雨陡新晴，一夜蟾光直到明。清晓衣冠原庙去，分明眷佑似平生。卤簿萧萧鼓吹鸣，属车前导乘舆轻。□□殿里朱门閟，无复传呼辇路声。太室祼将严体荐，景灵朝献荐牙盘。九重黼坐盘盂固，四海苍生奠枕安。俭慈三十一年主，已不自知其至尊。时向道傍逢故老，但能垂泪不能言。禁殿薰风传赐敕，宫门晓日缓催班。小臣未报君恩重，耿耿孤君入梦间。"}