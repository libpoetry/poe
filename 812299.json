{"id":"812299","title":"十八日自守口历宏赐镇边镇川三堡宿古庙作","dynasty":"清","author":"汤贻汾","text":"长城无尽处，我行无已时。十里或五里，堠火明参差。窟室似蠮螉，往来只狐狸。行经几城垒，寂无犬与鸡。但闻角声悲，又见风吹旗。少年慕远游，半老投边陲。时平贱戎马，诋挫怜微卑。岂知边塞士，如此其寒饥。窃禄三十年，回首惭轻肥。古庙读残碑，名字千罴虎。五堡旧藩篱，数世争门户。岂无豪杰人，俱作长城土。早知今日间，可惜从前苦。北斗在我南，我行向何许。夜深倚檐立，鸭咽闻鬼语。萧寥不成寐，念此感羁旅。羁旅犹可悲，生死况难去。何地无兵戈，偏此伤千古。"}