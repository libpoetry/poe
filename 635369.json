{"id":"635369","title":"过蓝关谒韩文公庙","dynasty":"明","author":"成鹫","text":"我昔读书至原道，眼中有儒无佛老。孔门儿孙争吐气，烈日当空长杲杲。后来更读潮州韩庙碑，始知眉山老子不吾欺。道济溺，文起衰，古人可作非公谁。当年天子崇佛氏，骑马鸡栖上封事。批龙鳞，履虎尾，等荣辱，齐生死。自断投荒不复还，一路行吟八千里。至人履险如履夷，眼前直道平如砥。何有于，秦岭云，蓝关云，凄凉独洒穷途泪。呜呼噫唏，我知之矣。孤臣去国兮誓忘家，天路险难兮不可至。望帝乡兮云中，范驰驱兮荒裔。灵均九辨有同情，平子四愁应不二。今来古庙枕寒崖，松树森阴不知岁。秋风入松作山雨，前路行人去如水。我问行路人，谁是公知己。当年祇有鳄潭鱼，不畏天王畏刺史。路人问我谁，旧是尼山门弟子。方袍高笠胡来哉，稽颡再拜汗先泚。我公聪明见肝胆，天人默默应相契。过门正好留衣别，登堂不用作胡礼。"}