{"id":"1207777","title":"袁州谒韩祠已宜春台晚眺","dynasty":"元","author":"范梈","text":"乘月泛修渚，凌晨访崇台。层甍匝地起，叠观凌云开。时须炎夏首，斗柄从南回。四周翠巘出，六合清风来。王明犹日月，宪令若风雷。惠泽绿郊树，陈踪苍涧苔。鼓钟代寂寞，轮轸路徘徊。闻兹守郡者，自昔何雄哉。百鸟见孤凤，众星丽三台。吏负钧石寄，法已豪分该。云胡答临眺，远揖谢英才。"}