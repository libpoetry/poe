{"id":"825474","title":"刘步溪见语闽事并示新作","dynasty":"清末近现代初","author":"郑孝胥","text":"闽士褊狭自风气，我闻刘君言小异。汀漳水利可当闽，此议堂堂起人意。建溪高屋如建瓴，水力驱机天所遗。谁能断取万丈瀑，激电鞭霆作机事。富以其邻我何害，反掌当令收万倍。莫从鼠窟寻生活，且引眼光出牛背。老夫岂妄众勿讶，或君不哂前言戏。深人作诗语不浅，多歧徘徊犹堪味。我如冯妇耻攘臂，技痒自嫌囊底智。誓心铁石问韬庵，晚节相期在风义。"}