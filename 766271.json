{"id":"766271","title":"玉漏迟 其一 夜话尹竹农同年署斋","dynasty":"清","author":"周之琦","text":"夜寒莲漏悄。纹疏静掩，铜荷低照。迅羽光阴，心事漫传青鸟。梦里长安片月，更愁里、天涯芳草。还自恼。云窗雾阁，庾尘谁扫。何处唤酒银釭，听小管清声，素弦凄调。艳冶追寻，争似寸笺吟好。计日东风破冷，又相对、春山一笑。芳信早。梅花几枝开了。"}