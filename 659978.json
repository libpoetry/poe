{"id":"659978","title":"摘橘馈雪湖","dynasty":"明","author":"谢迁","text":"冯公独乐园，木奴动千百。苍翠郁成溪，频年自封植。秋实何累累，清芬酿琼液。霜风旋披拂，弹转黄金色。昨朝惊一空，颇怪穿窬客。仁者物与同，亡弓楚人得。高堂具甘旨，此物良足惜。我亦爱园居，窈窕清溪侧。牛屯望雪湖，烟霞两山隔。陆吉与黄甘，馨香通咫尺。爱护勤儿童，秋来幸全璧。慢藏戒在兹，蚤向霜前摘。承欢已不逮，抱恨徒朝夕。锡类念封人，堕地怀陆绩。倾筐一分遗，聊用寄吾臆。"}