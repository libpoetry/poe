{"id":"1144304","title":"友梅吴编校寿宫之侧筑庵曰全归有诗十咏敬次之","dynasty":"宋末元初","author":"杨公远","text":"达人谋事岂踌躇，寿域天开不费锄。结得庵成无点俗，栽梅莳竹当幽居。盖世功名水一杯，君曾勘破个中来。平生不问凡红紫，莫逆交情只是梅。寿宅虽然已预营，手栽松柏待亭亭。童颜鹤发身强健，长对商山万古青。休论马鬣卧牛形，后拥前堆要有情。自是主人心地好，老天分付不应轻。屋瞰梅间倚竹林，一炉香篆一张琴。有时月上黄昏后，三弄寒梅夜正深。梅花本是一难兄，山谷当时错用情。毕竟渠家知己在，仙矾赢得浪驰声。游山瓢具竹边安，石鼎松边瀹凤团。更向梅边观鹤舞，好将模作画图看。庵外山环翠作堆，庵前山秀长台莱。主人日日携琴去，直到松梢月上回。颜貌元非借酒红，那堪和气更春风。梅边索笑閒吟处，句法清圆字字工。竹满长洲蔬满畦，四时丰富足豚鸡。况君剩有羊腔禄，笑我犹馀几瓮齑。"}