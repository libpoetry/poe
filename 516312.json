{"id":"516312","title":"送张子宜赴京","dynasty":"明","author":"史谨","text":"乐圃先生我乡里，天外相逢官济济。阙下公卿半老儒，朝朝待漏金门里。君独胡为入瘴烟，王事贤劳同一体。渥洼神驹暂挫辱，蒿莱槁死终为耻。孔明固弃南阳居，谢傅亦作东山起。冯唐仕汉经两朝，有才不用空老矣。人生济遇自有时，莫叹沈沦百僚底。今朝重著祖生鞭，直上鹏程万馀里。匹马寒嘶剑阁风，断云时送巫山雨。岂无词赋拟高唐，长剑还须向天倚。东望蓬莱缥缈间，龙楼凤阁参差峙。翰林耆旧皆名公，相见论心尽终始。此时问我烦致申，毋惜安缄寄双鲤。"}