{"id":"1194403","title":"感遇四首","dynasty":"唐","author":"李白","text":"吾爱王子晋，得道伊洛滨。金骨既不毁，玉颜长自春。可怜浮丘公，猗靡与情亲。举首白日间，分明谢时人。二仙去已远，梦想空殷勤。昔余闻姮娥，窃药驻云发。不自娇玉颜，方希鍊金骨。飞去身莫返，含笑坐明月。紫宫誇蛾眉，随手会凋歇。宋玉事楚王，立身本高洁。巫山赋綵云，郢路歌白雪。举国莫能和，巴人皆卷舌。一感登徒言，恩情遂中绝。"}