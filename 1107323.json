{"id":"1107323","title":"和蔡伯世韵二首","dynasty":"宋","author":"冯时行","text":"钜璞希音未易知，芒鞋竹杖祇相宜。还收北伐六奇计，归作东游五胜诗。千里云山通梦想，十年笑语隔心期。拟凭浩荡长江水，日落烟寒寄所思。中郎风调世间无，敢谓明时德不孤。扫地焚香诗得计，曲肱饮水道如愚。寄书只说游山好，临老都缘学佛癯。白帝一来真漫浪，时人无用便题舆。"}