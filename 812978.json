{"id":"812978","title":"呈彭宝臣学使","dynasty":"清","author":"张玉纶","text":"天教文治盛岐丰，故遣奎垣照海东。笔底波澜流化雨，堂前嘘植散和风。臣心共信清如水，士气都令吐作虹。桃李阴阴春盎盎，栽培何幸到焦桐。年来弱植叹飘零，旧润空叨沆瀣灵。已愧趋跄随后进，敢期诗句动文星。仙才盖世心偏小，佛慧披云眼更青。许向龙华参末座，钧天雅奏要亲听。一朝知己百年心，往日青衫泪满襟。凡质果容陪点瑟，痴心还望度牙琴。未沾化雨难为石，得入垆锤便是金。千尺龙门山万仞，先登今已近华簪。"}