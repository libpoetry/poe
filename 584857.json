{"id":"584857","title":"普淜","dynasty":"明","author":"唐胄","text":"去年过西湴，今年来普淜。青山几万里，应笑人能通。人生苦飘泊，何异云从风。霮䨴满中庭，倏然西以东。回看辇毂英，白首何从容。岂不自念惜，皇恩谁终穷。风云碛上恶，沙石关塞重。奋激何家为，髀肉嗟重生。剑未血郅支，老骥终槽腾。平生报主志，岂在金印封。苍生何时宁，白发日夜生。勉旃复勉旃，无愧桑与蓬。"}