{"id":"927405","title":"代书谢王胜之学士寄莱石茶酒器","dynasty":"宋","author":"邵雍","text":"东山有石若琼玖，匠者追琢可盛酒。君子得之惜不用，慇勤远寄林下叟。林叟从来用瓦盏，惊惶不敢擎上手。重诫儿童无损伤，缄藏复以待贤友。未知贤友何时归，男子功名未成就。朝廷先从忧者言，方今莫如二虏丑。汉之六郡限辽西，唐之八州隔山后。自馀瓜沙甘与凉，中原久而不能有。奈何更饵以金帛，重困吾民犹掣肘。若非堂上出奇兵，安得阃外拉馀朽。直可逐去此曹辈，西出玉门北逾口。城下狐狸既不存，路上豺狼自无走。太阳烜赫耀天衢，氛妖接变匿尘垢。功成不肯受上赏，印解黄金大于斗。乞洛辞君出国门，归鞍暖拂天街柳。千官如壁遮道留，仰面弄鞭不回首。乡人夹路迎大尹，醉拥旌幢锦光溜。下车拜墓还政馀，不访公门访亲旧。始知此器用有时，吾当为君献眉寿。"}