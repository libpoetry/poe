{"id":"904289","title":"题周氏棣华堂","dynasty":"宋","author":"李处权","text":"管蔡既失道，周公遂相残。召公乃赋诗，棠棣良可观。圣贤尚如此，末世讵得安。斗粟与尺布，至今兴永叹。汝南贤伯仲，乡评蔼芝兰。冰清而玉洁，友于甚相欢。鸿雁识先后，鹡鸰知急难。同衣且共爨，怡怡生理宽。埙篪翕和乐，学海窥波澜。好爵岂终靳，未用咏考槃。他年表门闾，紫荆出檐端。"}