{"id":"1236683","title":"婆罗门六首","dynasty":"元","author":"耶律铸","text":"热海气蒸为喜雨，冻城寒结就愁阴。中心甚欲期真宰，教使人知造物心。雪海迤延穷地界，雪山迢递际天涯。但为日月光临处，终不曾偏照一家。青岭亘如颓碧落，赤河长似浸红霞。是天柱折天倾处，龙战重渊尚攫拿。黄草泊围青草甸，白杨河绕绿杨堤。依然名是参天道，谁使唯闻战马嘶。弓月山风长似箭，烛龙军火乱如星。祇除尽挽天河水，可洗兵尘战地腥。黑水且谁为翠水，白山元自是冰山。得非烟容乘龙火，为煽洪炉到世间。"}