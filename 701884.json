{"id":"701884","title":"杂咏二首","dynasty":"明","author":"黄淮","text":"汎汎湖中水，盈盈水上蘋。霖雨激颓波，惊风荡其根。华叶半摧靡，犹能播清芬。惜哉无轻舟，采掇及芳辰。可以供祀事，可以荐嘉宾。堇茶美如饴，蠲洁非所珍。孤竹飐回风，偃仆困泥潦。屈节交枝柯，虚心长自好。美人隔河洲，河水漫浩浩。褰裳不能涉，顾望伤怀抱。卉物虽甚微，生意非草草。煦妪待春阳，翘然起枯槁。"}