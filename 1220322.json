{"id":"1220322","title":"浦江郑氏义门","dynasty":"元","author":"吴当","text":"故国衣冠地，名家孝义门。同居今九叶，袭德又诸孙。时荐严宗祏，晨参列弟昆。周旋俱典则，辞气总清温。里闬尊儒素，闺门戒妇言。承颜惟岂弟，服礼自朝昏。籍甚群公誉，猗欤薄俗敦。邻饥赒粟布，客至馈牢飧。置驿遗风旧，传经古意存。夜灯书满屋，秋气稻连村。褒奏归廷议，桓楹表国恩。后人方食报，逸翮蔼高鶱。从此公侯复，终期福祉蕃。五云来岳凤，六月起溟鹍。"}