{"id":"589731","title":"萧氏双节妇歌","dynasty":"明","author":"许炯","text":"鸳鸯双飞合双死，独宿寒塘露如洗。藕条已断丝牵连，湘竹斑斑泪痕紫。萧家征妇泣霜风，门外落花春已空。惟有堂前双古树，左边松柏右梧桐。忆昔瓜年初纳采，罗袂同心结双带。玉箫声断彩云飞，华表鹤去明月在。残机馀胆泽犹存，堂下孤儿膝下孙。丹穴凤雏文采就，九苞直上冲天门。君不见青城之山倚云外，石妇千年容不改。又不见锦江之水彻底清，浣花溪畔玉壶冰。青城锦江天下杰，节妇清高可同列。青城山崩锦江竭，节妇之名无可灭。"}