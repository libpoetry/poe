{"id":"800877","title":"秋日游白茅寺次少陵韵","dynasty":"清","author":"王戬","text":"天空灵籁发，入耳心逾静。何许微风过，月林摇客影。人生五浊世，为欢苦不永。争如羝触藩，有如瓶堕井。及兹清夜游，无辞烛共秉。佛香一院深，僧梵四山迥。身尚依迦叶，足真践箕颍。禅灯照宵梦，妄念未能屏。金篦开倦眼，慧目陟东岭。他时礼白云，应上最高顶。"}