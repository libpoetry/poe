{"id":"1088893","title":"考试呈周茂振舍人陈季陵国正","dynasty":"宋","author":"张孝祥","text":"胸中五斗棘，厌此十日读。纷然湘罗帕，犹作春笋束。先生择法眼，一阅不再复。探囊得至宝，每出辄惊俗。孟公更超绝，泾渭饱渟滀。从容了官事，茧纸唾珠玉。鄙夫闻道晚，衡鉴恐不足。冥搜夜无寐，惭愧费宫烛。何时即三昧，屈指社瓮熟。秋容日夕好，应到堂前菊。"}