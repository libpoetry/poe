{"id":"839462","title":"潘公幼南赠山水屏幛，以长歌报谢之","dynasty":"清末民国初","author":"方仁渊","text":"虞阳画苑天下绝，前王翚后吴历。潘公夙抱奇英姿，接迹前贤称巨擘。读书万卷不得意，画得峰峦秀在骨。兴酣落笔动风雷，使我高堂素壁生光辉。岩深谷静松子落，抱琴携杖山人归。画师载车斗，何处觅好手。画罢新诗手自题，郑虔老去只谋酒。门外白衣担酒来，庭前昨夜菊花开。倾美酒，对花酌，左手持螯右杯杓。酩酊倒，不知时，明月东升日沈阁。安得一麾白羽正乾坤，绘出苍生真面目。"}