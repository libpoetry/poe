{"id":"479652","title":"壬申正月十九日过北野同南村访北花园废址明日北野有诗仍用清虚堂韵走笔奉答","dynasty":"明","author":"顾清","text":"筑堤不拟长安沙，鸣鼓已放西曹衙。夜游泾南鹤城北，随处幅巾宜看花。花林高下映丛冢，池台旧属淇水家。当时笙歌沸邻里，只今古树啼寒鸦。先生读书洞千古，过眼富贵如春葩。时人不识竞模拟，往往背痒连衣爬。消忧满贮北海酒，破闷亦有南山茶。家生小奴解新曲，时复羯鼓当轩挝。邮筒往复方此始，一倡何止三人嗟。诗成挥翰向落日，墨光绕笔飞玄霞。"}