{"id":"811311","title":"韩山书院新栽小松","dynasty":"清","author":"丘逢甲","text":"郁郁贞蕤夜拂霜，十年预计比人长。要从韩木凋零后，留取清阴覆讲堂。不惜阶前尺地宽，孤根未稳护持难。何须定作三公梦，且养贞心共岁寒。森森高节自分明，莫学胥涛作愤声。大厦将倾支不易，栋梁材好惜迟生。出林鳞鬣尚参差，已觉干霄势崛奇。只恐庭阶留不得，万山风雨化龙时。"}