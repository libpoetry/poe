{"id":"665389","title":"苏蕙娘织锦七解","dynasty":"明","author":"郑善夫","text":"扶风苏蕙娘，织锦不下堂。朝朝理机杼，字字回肝肠。织就远寄将，夫婿在襄阳。夫婿别有欢，置妾长门旁。新爱正纠结，旧恩一时忘。仰看天上星，环转如车轮。经纬自有度，卑尊岂无伦。凭妾手中梭，愬妾心上棼。纵横八百字，反覆合成言。妾心方悔悟，君心傥回旋。苍蝇点素缟，嫉妒无愧好。忆昔君别妾，人事何草草。君逐阳台云，一去断音耗。妾似芙蓉花，芳妍向谁道。朝云歌未已，陇水鸣不止。愿作青陵台，同生复同死。琉璃易破折，纨扇轻一掷。生前参避辰，死后致魂魄。白头且莫宣，红颜多弃捐。安得窦连波，解妾回文篇。"}