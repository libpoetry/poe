{"id":"700554","title":"薛吏部君采园四诗 牡丹亭","dynasty":"明","author":"顾璘","text":"朝下天老堂，夕归卧丘樊。挥金买花种，长恨不满园。牡丹花之王，千本岂厌繁。火齐大盈尺，锦障罗成藩。日张金谷宴，娙娥满前轩。丹粉艳华色，含情各无言。但觉麝兰薰，潜恼蜂蝶魂。此时对美酒，春风散微暄。高歌清平曲，竟坐空百尊。谁能逐驹隙，束带游朱门。秋至金气肃，池水日澄停。游氛夜消尽，彻底青天明。道人心源寂，尘事了莫婴。饭馀隐几坐，兴起缘池行。鸥鸟飞相亲，鯈鱼乐无惊。群动各自得，生理澹且平。与尔两无取，谁复思濯缨。众人皆弃我，我始有一身。百年握重宝，何事殉他人。伊尹乐兼善，引世以自任。阿衡虽达志，五就亦艰辛。列禦忧五?，老聃西出秦。放形无何有，混混泯疏亲。松柏中栋梁，丹雘损其真。朴?山中樗，庶以全吾神。薛子蚤登朝，吐辞惊众人。蛾眉遭众妒，局蹐长不伸。自从返初服，遂与渔樵邻。心清故无累，迹远乃遗尘。开园当近郭，树艺招阳春。时卉循节改，亲交叙情亲。列席藉芳草，漉酒脱絺巾。醉来任聚散，岂复知主宾。寄言谢当世，结束非吾真。"}