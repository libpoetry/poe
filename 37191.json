{"id":"37191","title":"拟君子有所思","dynasty":"唐代","author":"贯休","text":"我爱正考甫，思贤作商颂。我爱扬子云，理乱皆如凤。振衣中夜起，露花香旖旎。扑碎骊龙明月珠，敲出凤凰五色髓。陋卷萧萧风析析，缅想斯人胜珪璧。寂寥千载不相逢，无限区区尽虚掷。君不见沈约道，佳人不在兹，春光为谁惜。安得龙猛笔，点石为黄金。散为酷吏家，使无贪残心。甘棠密叶成翠幄，款凤不来天地塞。所以倾国倾城人，如今如今不可得。"}