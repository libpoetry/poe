{"id":"1237642","title":"闲居杂咏五首","dynasty":"元","author":"魏初","text":"家贫人事稀，萧索坐茅屋。虽无舟楫心，诗书敢私淑。高卧北窗下，清风响梧竹。圣道岂远人，其源由洒扫。惟彼贤达人，乐以不知老。喟然尝自伤，立身苦不早。朱墨生涯拙，青铜勋业羞。三山凤伏月，万里鹰搏秋。时时拂尘卷，造物何悠悠。人生百年内，忧虞何时歇。不如弃尘事，读书古松樾。伟哉圣贤心，秋波湛明月。伤彼蕙兰花，不结君王池。秋露有肃杀，落日空山陂。良无呈瑞姿，虚名将奚为。"}