{"id":"1035049","title":"追送刘侍郎以宝制帅湖北","dynasty":"宋","author":"魏了翁","text":"士从西南来，落落仅八九。半年北门道，几度釂别酒。清朝志兴复，第一广英彀。采采不及掬，引去遽盈斗。矧今忠肃孙，卓荦汉庭右。清矩仪班行，高怀局宇宙。居然辍迩联，亟怀荆州绶。恩章陟西戺，戎钺炫春昼。世间行己地，随寓皆不朽。著意护本根，虚怀阅忠厚。上游屹长城，归来秉机宥。"}