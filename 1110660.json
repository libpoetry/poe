{"id":"1110660","title":"某与徐侯有卜居村落之约每诵杜子美白沙翠竹江村路相送柴门月色新之句必相劝亟归同飨此乐侯今已迁居浮流仆亦寻屋一区冀必得之庶几遂践旧约之言乎因作二诗以广子美之意","dynasty":"宋","author":"朱松","text":"午鸠呼梦觉徐徐，细读床头种树书。自教儿童事农圃，更寻何处欲归愚。莫叹天涯流落身，只今同是耦耕人。江村无物相迎送，一味柴门月色新。"}