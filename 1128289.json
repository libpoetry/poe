{"id":"1128289","title":"和邵尧夫打乖吟二首","dynasty":"宋","author":"程颢","text":"打乖非是要安身，道大方能混世尘。陋巷一生颜氏乐，清风千古伯夷贫。客求墨妙多携卷，天为诗豪剩借春。尽把笑谈亲俗子，德容犹足慰乡人。圣贤事业本经纶，肯为巢由继后尘。三币未回伊尹志，万钟难换子舆贫。且因经世藏千古，已占西轩度十春。时止时行皆有命，先生不是打乖人。"}