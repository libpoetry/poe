{"id":"789215","title":"念奴娇 千人石夜坐","dynasty":"清","author":"王策","text":"吾生自笑，近名山百里，却无游福。遇兴尽时常径返，性似蠢禽痴鹿。今夜清光，剑池明月，波冷珠堪掬。披襟藉草，坐来豁尽心目。回首悟石轩前，生公片石，突兀云根矗。多少兴亡看过了，看到湘裙十幅。侬本狂夫，君真老辈，相对空亭曲。添成三个，荒坟鬼号幽独。"}