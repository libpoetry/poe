{"id":"491614","title":"赠别钟举善游赣遂之汀州歌","dynasty":"明","author":"刘崧","text":"弹哀丝，喷双竹，四座佳人美如玉。钟郎半醉起就别，杯行苦迟声转促。高堂列筵当翠微，惜别更舞青萝衣。云开日色酒中堕，风触歌尘梁上飞。君行赣滩十八重，临眺可以登崆峒。万山如浪压城郭，郁孤正瞰江流东。两江盘盘石争长，东行入闽西入广。盐花雪白荔子丹，天际船来海风响。君家娟娟好弟兄，况有词翰齐清名。出门相送一为别，感我无限幽居情。山中香秫秋熟时，苦竹作笋池鱼肥。我在南溪小楼上，调歌酦酒待君归。"}