{"id":"577061","title":"范增冢","dynasty":"明","author":"陈琏","text":"鸿门宴方酣，貔虎眼中睡。沛公脱身遁，楚计已先懈。徒然咍竖子，玉斗风前碎。曲逆六出奇，喜已中机会。乞身遽先归，疾势日危殆。自恨失沛公，纵死恨犹在。古冢彭城南，阅历经几代。宝剑閟泉扃，夜夜发光怪。妖胡来睥睨，盗取恣一快。厚葬古所讥，斯足为鉴戒。峨峨戏马台，适与兹冢对。我来闲登临，怀古增慷慨。英魂不可招，又乏椒浆酹。长歌下山去，悲风起松桧。"}