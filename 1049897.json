{"id":"1049897","title":"峨嵋亭即席再送","dynasty":"宋","author":"郭祥正","text":"长江奔来一山裂，两岸崔嵬耸双阙。石人空老薜萝衣，夜夜孤猿啸寒月。斯亭谁作名峨嵋，颦翠含愁惜离别。浮生后会难再得，况复相看头雪白。停杯执手聊逡巡，画鼓铜钲莫催客。客行西望紫皇家，紫皇真人驾龙车。海若驱鲸上金钓，玉女挟春妆宝花。千官称觞祝天寿，箫韶九成奉肴酒。青霄阔步随鹓鸾，肯向江头恋杨柳。杨柳花飞春日迟，登峨嵋兮送君归。"}