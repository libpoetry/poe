{"id":"269371","title":"木兰花慢·悼王栩缘丈，次柳屯田韵","dynasty":"现代","author":"吴湖帆","text":"记清华望硕，蔼然里，又澄明。自小隐槎南，桑麻野处，篱竹成屏。书城。拥千万卷，卧优游、彷佛踏春坰。逸少雪晴快色，辋川雨画生声。神盈。老眼常青。随屣敝，倒曾迎。惯笑语、妙展珠辞藻吐，玉管云横。閒情。论今古事，每金泥、石屑数如倾。十载萦回旧梦，一樽举酹王酲。"}