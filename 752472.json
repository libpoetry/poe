{"id":"752472","title":"赠覃孝方二十韵","dynasty":"清","author":"王存","text":"十年蛙鱼乡，耳熟贤令尹。连城近芳躅，短辕接高轸。觥觥慈惠师，拔薤健秋隼。东施苦描画，寸锐来尺窘。香江酒楼上，华星俯栏楯。石塘明月圆，海气天风引。通辞喜揩眼，陈力知绝膑。彼都为合传，汗滴谢不敏。清言互蛮语，促坐恣嘲辴。瓶空夜潮急，扶醉去可哂。官符王路隔，军笳楚歌紧。归客赋鹦鹉，流入杂蝼蚓。苟活焉用文，半黠祇自闵。立槁亦素心，女媭詈安忍。薄游背雁飞，新凉惜荷尽。长安弹棋局，青红幻蛟蜃。登堂话畴曩，槿篱绕石笋。相看各鬑鬑，岂谓俱泯泯。君其奋羽翰，我惟鉥肝肾。梦中荔枝湾，花田共畦畛。"}