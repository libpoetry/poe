{"id":"761070","title":"卜算子 辛亥岁始春，故人治舟相约观梅于邓尉诸山，雨雪载涂，余以畏寒不出，因忆山中讨春旧游，次韵白石道人梅花八咏以示同志，一丘一壑自谓过之，若所作则伧歌无复雅句也。 其五","dynasty":"清","author":"郑文焯","text":"一棹过湖西，曾载双崦雪。蹋叶寻花到几峰，古寺诗声彻。林卧共僧吟，树老无花折。何必桃源别有春，心境成孤绝。"}