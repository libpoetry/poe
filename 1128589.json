{"id":"1128589","title":"谢兴之饷鱼肉二酱二首","dynasty":"宋","author":"葛胜仲","text":"贫厨不举火，素拙没与乾。拾煤未为饥，犹有食一箪。拜嘉欣二酱，顾尚阙晨餐。快啖乱蒸肫，那学武子奢。瓶中乏储米，请粟望子华。佳醢得新味，羞豆应当加。盎盎鹅儿酒，风卮起微浪。何以侑芳樽，莼羹调得酱。彘肩与鱼乙，佳惠过台饷。黄雀酿披绵，江鲟斫玉板。对之无留觞，固已号佳馔。持此配藜羹，更增贫士赧。"}