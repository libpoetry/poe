{"id":"1230022","title":"奉皇姊大长公主命题王孤云渍墨角抵图","dynasty":"元","author":"冯子振","text":"年来鬼弄人，狡狯出幻戏。崖公亦儿嬉，队伍连鼓吹。兽?魑魅颐，颠倒垂舞袂。擎梯旋注椀，骇汗增妙意。跳踯向虚空，浑如履平地。生蛇缚樊笼，鳞鬣尚黏缀。猎围鏖虎貙，贾勇雷电沸。戈旗誇战斗，狞卒弥胆气。最后大将麾，胡床专尊贵。代閒铁门限，失笑讵玩世。罔两曾问景，庄周语言继。幽冥一理耳，分别自愚智。百龄千万龄，伸诎肘不易。悬知碧桃花，长恋老仙辔。五穷莫移檄，文字安敢祟。"}