{"id":"684001","title":"戏题","dynasty":"明","author":"王世贞","text":"落魄不休衰自惊，学书学剑俱无成。壶中有酒君且倾，男儿七尺何所用，借汝一驻千秋名。长安日落俱苍然，炎风大雪天无权。醉来得语醒不传，鄙夫五斗不敢厌，与贼共著吴中田。何来赭衣青犊车，昨者玉带黄金鱼。先生此时卧读书，闺中小妇不解事，问尔刺促终何如。"}