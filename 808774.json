{"id":"808774","title":"游武陵溪书桃花源记后","dynasty":"清","author":"严遂成","text":"四围环绕天如瓮，红霞织锦花无缝。船从何处刺花间，世间哪有秦人洞。秦人避乱晋谈元，与楚好鬼相牵连。陶公假托出世想，毛女附会升天缘。兹来亦是桃花渡，桃花未开杏花暮。杏花也复可怜人，何必桃花问前度。渔弟渔兄不知数，满前指点安得误。峰回谷转水琮潺，到眼濛濛隔烟雾。倦游人自不寻源，琴弹归去来兮赋。三十五天悬道书，何人敢犯龙威怒。藉口重来津已迷，阮刘惆怅天台路。东风遮住洞中春，岁岁桃花笑煞人。"}