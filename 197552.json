{"id":"197552","title":"挽通守陈帑院","dynasty":"宋代","author":"王柏","text":"羌西屴之屹然兮，钟此奇才。方世道之纬繣兮，弃骐骥而驾驽骀。以一尉而诛二凶兮，定异言之喧豗。炯此念而安民兮，皇恤乎身灾。公论虽屡蚀兮，犹有时而复开。开之何未久兮，而终不能遂公之壮怀。诗书兮自适，优游兮力斋。扶疾而告修善之训兮，俄怛焉而顺隤。彼西屴之无情兮，忍璜佩之沈薶。生於是死於是兮，湛一气之去来。惟心无媿而气不馁之言兮，万古莫得而尘埃。况有不朽之铭兮，表独立於崔嵬。"}