{"id":"924335","title":"次韵毛君山房遣兴","dynasty":"宋","author":"苏辙","text":"欲就阳崖暖，新开石磴斜。谁言太守宅，自是野人家。燕坐收心鉴，冥观阅界沙。退公长寂寞，外物自喧哗。缺径移松补，斜阳种竹遮。白云生后础，孤鹜伴残霞。破闷时寻鹤，呼眠亦任鸦。喜闻糟出瓮，屡问菊开花。古井元依斗，丹砂旧养芽。蚍蜉频上案，猿狖巧分楂。客到扁舟远，年侵两鬓华。心摇挂风旆，眼暗隔轻纱。强拨横肱睡，来从插版衙。隐居惭弃掷，胜地每咨嗟。顽钝终何取，彫磨岂复加。焦先夙所尚，圜舍恰如蜗。"}