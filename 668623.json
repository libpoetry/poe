{"id":"668623","title":"送卢师陈奉使紫荆关","dynasty":"明","author":"文徵明","text":"季冬繁霜雪，塞草寒不菲。之子遵朔方，驾言即长岐。扬旌灞水北，促辔渔阳西。岂不念修阻，王程有严期。丈夫既策名，委身事驱驰。咨诹重将指，辛苦焉得辞。况君志远游，夙昔攻文词。上谷古雄镇，幽并势威夷。于焉寄慷慨，亦足宣遐思。岂若抱椠人，终年守金闺。鸣珂紫云阙，端简白玉墀。通籍岂不佳，旅进曾何俾。古贤荣有事，去子行无稽。念惟羁愁中，复此相仳离。长风西北来，吹我双鬓丝。高歌激清商，愿倒风前卮。"}