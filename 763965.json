{"id":"763965","title":"黄河清慢 阮亭招观竞渡竟日，即席同方坦庵、楼冈、邵村、唐耕坞诸先生分赋，用晁次膺韵","dynasty":"清","author":"邹祗谟","text":"官阁昼凉初歇雨。正逢令节重五。栀子榴花齐放，香消清暑。为吊灵均作赋，恰随处、岁时荆楚。年年绣鹢朱旗，最难逢、酒龙诗虎。僧弥年少多才，况佐节、扬州风流霞举。拾艾采兰，多少鹄俦鸿侣。看尽鱼龙曼衍，舞回鹘、歌残白苎。留髡送客，便日落、莫催津鼓。"}