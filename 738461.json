{"id":"738461","title":"答任翼圣计偕留别","dynasty":"清","author":"陈祖范","text":"往还多面朋，孰是心所同。乡荐忝伯仲，时论推云龙。一友教四方，一匿影蒿蓬。相见苦不易，终岁欣相从。得窥所学富，饱闻议论雄。冥搜力沉著，集益心虚冲。乌能石攻玉，愧用莛撞钟。圣籍久黯黕，迟子发群蒙。斯行匪干禄，要展经术功。析理戒穿凿，守道无穷通。钓鳌不钓鱼，君家有任公。"}