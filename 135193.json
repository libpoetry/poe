{"id":"135193","title":"送陈表道宰南丰","dynasty":"宋代","author":"楼钥","text":"与客出西郊，送子之南旴。子为名父子，才器真璠璵。乃翁老从臣，循吏追两都。益公工拟人，谓比王仲舒。积善必余庆，于公大门闾。子能传家学，何止读父书。执丧真有闻，孺慕久不渝。弹琴不成声，西上何徐徐。文场尝得隽，一跌重叹吁。通籍金闺中，夷庚因少迂。邑中有三曾，声名照堪舆。士夫秀而文，比屋多为儒。万里此发轫，胸中有全模。将别更求言，老马从问途。乃翁同汪出，亲谊崇终初。以规不以颂，不自知其愚。民社非细事，况此壮大区。不饮第一策，精神长有余。以此奉尘刹，以此当万殊。何官不可为，祸福皆在吾。剧邑最为难，谨畏可无虞。试看悔吝者，实惟予之辜。民力久已困，未免索税租。欲如古什一，攻瑟难吹竽。古意行今法，自应知乐输。有弊勿遽革，有奸毋亟锄。责己重以周，检束到锱铢。两脚踏实地，处事随精粗。顽不在斯民，猾不在吏胥。苟以明恕行，久之定交孚。为善无近名，实著名与俱。饮啄信前定，富贵不容图。三年报政成，明时其舍诸。老我世无用，情亲肯自疎。尽此一杯酒，惘然掺子祛。相依忽成别，加餐意何如。"}