{"id":"1002794","title":"送徐竑著作知康州","dynasty":"宋","author":"曾巩","text":"溪蛮昔负命，杀气淩南州。城郭涨烟火，堂皇啸蜉蝣。被发尽冠巾，吾人反缧囚。行剽至杪忽，归载越山丘。驱攘事虽定，收合信疮疣。不有异泽沾，何令馀患瘳。寒风在林鸣，君马不能留。初佩太守章，慨然任人忧。问俗灰烬馀，咄唶令心谋。士材为世用，因难乃知尤。烦苛一荡涤，幽远遍怀柔。四封鸣鸡犬，五谷被原畴。里闾多娱宴，歌鼓震溟陬。明义每所希，古人不难侔。日月有常运，志士无安辀。山川自兹始，努力千里游。"}