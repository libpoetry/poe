{"id":"836482","title":"齿痛，戏用袁简斋拔齿原韵柬石庄","dynasty":"清末民国初","author":"陈肇兴","text":"君年未四十，齿牙惊摇动。我少君十年，情亦同汹汹。初觉断腭{齿巨}，继焉头颧重。一齿居中央，齤然欲先众。朝夕咬菜根，每饭辄心恫。持梁刺齿肥，又如邹鲁鬨。似欺我舌耕，束脩当君俸。故使病聱牙，佶屈被嘲讽。清晨揽镜看，前龈露凿空。端阳节底归，何以食菰粽。有时彻唇酸，如带刺芒痛。岂其素贪饕，饮食必有讼。造化之小儿，以我为簸弄。抑怜我与君，悲感夙所共。齴伯与龋妻，故自相伯仲。我想觅良剂，扶彼将倾栋。未免愁庸医，耳目多蔽壅。不如向君求，取之如家巷。问涂于已经，较可见实用。寄语拾牙慧，知君素豪纵。亟遣长须来，药囊一时送。"}