{"id":"906267","title":"次韵王才元少师招游东山客有不至者遂已促其寻盟","dynasty":"宋","author":"李弥逊","text":"我从西山居，不作东山梦。联绵翠光浮，远目不暇送。飘飘贵公子，万卷辄成诵。高怀到林丘，杖履邀我从。褰裳欲从之，未发神已动。何人折柬客，不结莲社供。胜游遂中休，一篑真可痛。诗成美六逸，叙事一一中。但惭猿狙杙，乃与杞梓共。闽山寒更青，森木閟阴洞。鹿涧清自流，醴井浅可弄。寻幽当及辰，为乐要与众。兹游倘再卜，勇往不待风。径须理百屣，日日听鞭凤。"}