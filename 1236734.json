{"id":"1236734","title":"红梅二首","dynasty":"元","author":"耶律楚材","text":"瘦损佳人冰雪枝，天教妆抹入时宜。小桃嫌铺翠云叶，疏杏惊看碧玉枝。李白诗成怨妃子，吴宫宴罢醉西施。而今辜负黄昏月，只少西湖处士诗。天仙皎皎素罗裳，淡抹浓涂总不妨。酒晕半潮妃子醉，胭脂初试寿阳妆。肯同桃杏迷蜂蝶，本与松筠傲雪霜。顾影也应悲汉室，临风犹似怨三郎。"}