{"id":"1195090","title":"杨柳枝词五首","dynasty":"唐","author":"姚合","text":"黄金丝挂粉墙头，动似颠狂静似愁。游客见时心自醉，无因得见谢家楼。叶叶如眉翠色浓，黄莺偏恋语从容。桥边陌上无人识，雨湿烟和思万重。江上东西离别饶，旧条折尽折新条。亦知春色人将去，犹胜狂风取次飘。二月杨花触处飞，悠悠漠漠自东西。谢家咏雪徒相比，吹落庭前便作泥。江亭杨柳折还垂，月照深黄几树丝。见说隋堤枯已尽，年年行客怪春迟。"}