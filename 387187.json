{"id":"387187","title":"沁园春·送顾五还豫州","dynasty":"清代","author":"樊增祥","text":"人不可无，车中七尺，车前八驺。叹北都横被，金戈铁马，西京别起，玉宇琼楼。五部星轺，千官月廪，巢父东行不掉头。新丰道，甚鸢肩未贵，羊胃俱侯。霸陵万柳先秋。想金水河边旧钓游。向太华峰前，一辞仙掌，三花顶上，下瞰神州。夷甫诸人，不能辞责，连举繁台酒数瓯。卿年少，算如今七国，费而深筹。"}