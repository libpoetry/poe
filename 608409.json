{"id":"608409","title":"谭母寿歌","dynasty":"明","author":"区大相","text":"大儿行年七十馀，矫如海鹤淩烟墟。为官岂必登卿相，得俸已足供亲娱。小儿行年六十四，壮志翩翩若奔骥。昨辞亲舍叩帝阍，今拜儒官过乡里。近闻小儿赴文僚，犹记大儿曾入朝。三釜从知屈捧檄，五斗何曾轻折腰。借问高堂今何岁，两儿垂白堂前戏。承颜徇禄各有人，长已归田少者仕。谩说麻源是女身，须知南岳降夫人。回看桂海鸾长度，却望绥山桃自春。"}