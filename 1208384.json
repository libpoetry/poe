{"id":"1208384","title":"宇文子诚出掾河南行省二十韵","dynasty":"元","author":"宋褧","text":"至顺元年十月初，故人舍我将南徙。君喜迎亲去志速，我惨送君离思起。西山雪小阳乌逝，北口风高乔木死。吉贝衣消京国尘，木兰舟溯漳河水。夷门旧交兄弟若，吴房老父咫尺尔。人生百年贵适意，戚促何须羡金紫。忆我前年在滦阳，千里兵尘四郊垒。妻子哀号不得见，乘驼归来溷悲喜。彤庭捧牍负长材，乌府珥笔存旧履。磊落不作风尘态，宇宙茫茫少知己。与君同朝三四年，清苦何尝设醪醴。岁时相见徒劳问，我尔俱贫情曷已。江陵古城多北客，我昔与君共闾里。君年三十入公府，我发漆黑政童子。迩来踪迹各星散，南北东西困泥滓。王城会面忽惊电，君踰知命我强仕。微躯潦倒属名缰，半世萧条鲜生理。重内轻外古所云，愧我谋身敢如此。鸠巢未葺政坐拙，菟裘将营何所指。因君之行重太息，搔首苍茫对斜晷。"}