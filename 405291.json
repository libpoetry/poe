{"id":"405291","title":"玉楼春","dynasty":"近现代末当代初","author":"赵尊岳","text":"日高深院愁春莫。倦绿成阴新网户。流莺惊醒玉楼人，独倚画阑吹柳絮。梦中为雨为云处。醒了却教巫峡去。无情柳絮逐东风，飞过年时携手路。帘波拂晓屏山莫。眉也乍舒寒约住。总然寒尽不成欢，愁满落花芳草路。路歧毕竟曾相遇。相遇谁教轻别去。垂杨也为系斑骓，绿到天涯肠断处。红牙旧曲传香素。金谱新腔移雁柱。醉余好梦几回圆，赚得芳春无处去。花枝长好春长住。底事春风欺弱絮。春风无力鬓云低，弹彻伊州羞自觑。飞红作雨香成阵。苦恨将离消息近。当归何事不归来，欲向柳梢眉月问。柳梢盼断人无信。眉月那知心上恨。灯花鹊喜更无凭，祇是韶光容易尽。春深花下传觞宴。拨尽新笋倾别怨。片风丝雨短长亭，梦草铺茵晴未遍。明朝得似今朝健。也羡沙鸥无聚散。莫辞襟袖更淋浪，消领玉奴深意劝。杏钿昼暖琉璃静。百啭黄鹂枝上听。东风吹彻绣帘深，怪底愁春犹未醒。宫眉浅画窥妆镜。柳叶菱花红翠影。画眉休画远山眉，山远归期难与定。轻云阁雨时光好。杨柳眠吃花信早。青春明镜彩鸾娇，碧月雕梁新燕小。桂堂东畔多幽草。苦恨凤鞋纤印少。朅来愁病两侵寻，总被多情风月笑。一声羌笛离亭晚。吹彻东风回柳眼。相催无奈马嘶频，临别且教尊酒满。音书易断情无断。珍重天涯寒共暖。天涯寒暖总凄凉，写遍长笺犹恨短。杜鹃啼彻春难住。芳草织成春去路。残寒萧瑟掩斜门，丝雨廉纤沾舞絮。春长无奈归期误。说与东风真负负。东风祇解飏残红，红到杜鹃啼彻处。珠喉掩抑筝尘里。得似君歌能有几。轻翻翠袂遏行云，乍破银瓶倾碧水。拨弦转轴轮纤指。不尽弦中深浅意。风流纵得博人怜，锦瑟华年须惜起。秋容净似春酲醒。月到花阴花罨镜。镜奁长对影娥池，潋碧风微眉语静。流萤飞去蘼芜径。芳树倦雅栖未定。此时情景恰宜诗，诗兴朅来能几剩。粉娘妆面芙蓉似。端合小颦题小字。宵深无奈画屏寒，梦浅却消银烛泪。尊前最忆年时事。弦上难论无限意。蛮笺十样寄深情，情重去鸿禁得未。啼莺似唤钿车住。莫向长亭芳草路。香轮轧轧碾珠尘，最是人间肠断处。柳眉浅画遥山妒。柳絮情多黏绣户。斑骓也莫怯征程，懊恨阳关催别去。宿酲初醒忺临镜。风峭微松云雨鬓。小园新绿渐成阴，深院落红如有信。花风数尽情无尽。瘦损为谁嫞自问。玉箫吹彻别离声，犹有画帘工罨恨。消磨长日无长计。凭遍回廊花满地。篆烟萦绕茜窗纱，缕缕似传心上意。伤心本事皆前事。灌溉愁根除有泪。不须弹泪向东风，此恨问天天亦醉。高楼不似吴云近。消息楼头何处问。珠吭可是旧时莺，还向刺桐花里认。人人芳约难凭信。日日番风吹别恨。番风送得锦书来，蚤是侬愁消领尽。流莺啼处金丝软。春似画图新渲染。泥香消得燕衔忙，花亸恰如人醉浅。楼台夕照闻歌管。拾翠归来浑未晚。晚风无绪不知愁，款款兰衾嫞自展。红绡换曲谁论价。醉倒歌楼明月夜。烧残龙脑梦常温，倚立凤帏人似画。含情顾影菱花下。绿映鬟云妆堕马。娇颦忽逗倦眉尖，似忆宵深灯畔话。娇莺弱柳能歌舞。柳外骢嘶知几度。不成歌舞不关情，底事花时轻别去。游丝袅遍墙东路。祇是风流难约住。风流天付与疏狂，冶叶倡条知甚处。琼英妒煞朱颜媆。巧绾绿云新掠鬓。香罗省识瘦腰围，手把花枝嫞对镜。玉郎别后无音信。去燕来鸿难借问。千红万紫织浓春，得似回文诗里恨。一枝香玉梅初绽。卐字沈熏烟未散。锦翻新样被池鸳，花卜归期灯足雁。寒消三九宜芳盏。可奈清尊愁倚惯。总然拌醉得瞢腾，梦里为欢终有限。"}