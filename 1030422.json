{"id":"1030422","title":"飞雪满群山 其一 又名扁舟寻旧约","dynasty":"宋","author":"蔡伸","text":"冰结金壶，寒生罗幕，夜阑霜月侵门。翠筠敲竹，疏梅弄影，数声雁过南云。酒醒敧粲枕，怆犹有、残妆泪痕。绣衾孤拥，馀香未减，犹是那时熏。长记得、扁舟寻旧约，听小窗风雨，灯火昏昏。锦裀才展，琼签报曙，宝钗又是轻分。黯然携手处，倚朱箔、愁凝黛颦。梦回云散，山遥水远空断魂。"}