{"id":"1252565","title":"海月岩二首","dynasty":"元末明初","author":"赵汸","text":"踏尽崔嵬倚石门，海风山月满岩峦。自言仙室依蓬岛，不觉人寰变广寒。千载扬尘安可测，一杯对景且为欢。岩前浴日皆诗景，唤醒东坡仔细看。架岩凿石有规模，不学桃源旧画图。亭作人稀林鸟乐，锡飞天老野云孤。雨馀石井泉深浅，烟淡虎门山有无。说与山灵莫分别，从教仙穴看浮屠。"}