{"id":"722315","title":"从塞上偕内子南还赋赠","dynasty":"明末清初","author":"屈大均","text":"■鬌妆成犯晓寒，轩车不坐坐雕鞍。儿家世世为飞将，少小花骢出贺兰。挥鞭北度雁门关，夫婿相将万里还。入塞更须先出塞，不辞风雪损朱颜。而亲远在固原州，西望乡关泪欲流。白发姑嫜因未见，艰难万里向罗浮。行人夜半饭黄羊，不待天明向战场。一路明驼载儿女，白登山下踏秋霜。金凤井边朝出店，白羊城下暮登台。路傍多少当垆女，笑问罗敷何处来。羊酥雪酒敌寒风，共吊明妃白草中。欲得卿卿发皓齿，胡雕一箭落秋空。西辞花马池边月，东指楼烦岭上云。往日于归悲道远，边风吹泪湿罗裙。怜卿万里别西秦，与我鸳鸯共一身。不道秦嘉异乡里，秦嘉元是陇西人。边姬一一口西曲，相送胪朐河水旁。箜篌弹尽不能别，泪湿征夫铁裲裆。青骹换得紫骝马，亦有琵琶与塞姑。到家沉水为槽逻，弹出秦声绝代无。红草东连白草沟，紫河西入黑河流。无边觱篥吹斜日，动尔思乡一片愁。黄羊野马满沙陀，朝渡杨河暮柳河。一路胡姬夹毂问，持来羊酪一何多。西指长城为乡道，我归路与长城长。青为明妃墓边草，白是阏氏营上霜。行尽桑乾万里沙，北风吹雪损铅华。从伊妇女多颜色，不采燕支山上花。九月云中雪不迟，香貂初上髻鬟时。酒酣共射阴山兔，双兔雌雄谁得知。夜夜毡车宿陇头，不登辽后洗妆楼。夫人自爱磨笄石，天际苍苍一片秋。欲向京师视宫阙，驱车千里入居庸。与君黻佩非今日，且复行歌返碧峰。高士繇来重妻子，莫将梅福比梁鸿。五噫歌罢今当去，去向姑苏台以东。一声鸡唱整衣裳，眉黛沾残子夜霜。行到白门春色满，梅花为尔点新妆。走马渔阳路尽时，天津东下逐流澌。北风一夜河冰合，又舍兰舟汶水湄。日出河冰流有声，舟人一路击冰行。三朝三暮清河口，幸有香醪慰尔情。渡河未已渡江淮，买舟用尽头上钗。日日牵舟上冰去，苦寒娇女在中怀。汝舅怜予华岳吟，因将窈窕慰文心。蹇脩复有青莲客，司马无烦绿绮琴。使君羔雁为予将，千骑迎来自朔方。与子得成兄弟好，都繇幕府重文章。罗敷潭上昔相逢，鸾鹤相将太华峰。真似秦时丈夫者，玉姜携手上芙蓉。一从玉女洗头罢，二十八潭流水香。与尔秦时一毛女，双双玉井作鸳鸯。何以字卿曰华姜，明星玉女共翱翔。华夫相对三峰上，一片琴声瀑布长。采药从今向白云，与卿携手思氤氲。仙人不肯轻离别，方朔繇来爱细君。雁门高士称王霸，偕老山中有逸妻。今卿不复惭儿女，亦共雁门关以西。江南归去罢游猎，骏马名鹰赠与人。之子鸡鸣不用赋，锦衾高卧落花春。停骖太白酒楼傍，一树桃花娇晚妆。稚子只今在东鲁，女儿亦欲字平阳。元亮繇来爱弱女，慰情亦与五男同。为卿更取题诗笔，娇女新篇拟太冲。谢家生日逢人日，宜寿巧将华胜裁。归去炎州有翡翠，为卿多作宝钗来。笔花何似脸花妍，蝴蝶新辞亦可怜。珍重莫书桐叶上，奁中尚有浣花笺。去年寒食在平凉，汝妹催上鞦韆场。明岁花田踏青去，小姑三五牵衣裳。大江明日片帆飞，南指梅花大庾归。新妇秦筝多逸响，朝朝暮暮奉庭闱。生儿慎莫生神仙，我学苏枕去几年。今得采兰娱膝下，不思骑鹤向天边。"}