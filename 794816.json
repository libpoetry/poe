{"id":"794816","title":"念奴娇 玉兰，寄仙品妹","dynasty":"清","author":"孙云凤","text":"玉梅未落，早东风作弄，浴茧时节。衣卸湖棉犹道暖，直似残春无别。柳眼全舒，蕉心欲展，芳草连天末。阑干凝望，玉兰开遍如雪。犹记昔日东墙，海棠娇倚，半被轻寒勒。最是黄昏疏雨过，掩映晶帘明月。摘粉香清，煎酥色腻，庭下曾攀折。绿窗人远，此情还共谁说。"}