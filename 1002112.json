{"id":"1002112","title":"赠别曲江贡士李安之五羊相访","dynasty":"宋","author":"曾丰","text":"南中今士风，似不如古厚。我来长杜门，无日无人扣。蝇头利相关，茧足争屑就。夫君何为哉，所见乃独否。曳裾投长笺，过眼惊大手。晴窗一炉薰，细与勘关钮。锋芒已经磨，筋骨犹欠揉。舜峰久裒精，韶石俄茁秀。蔚为曲江公，未有继其后。君姑事文章，亦可传不朽。小徒为秦张，大止到韩柳。缅焉洙泗间，道统相授受。点破舌头机，塞断天下口。三传至孟轲，轲死寂寥久。我少有志焉，老未脱刍狗。回头万物初，著脚诸子右。乾坤化气形，火者水之妇。语孟发乾坤，钥者关之牡。钥通关自开，火彻水自透。要令方寸间，可与太虚偶。事业出个中，始得免于陋。圣门二三子，十仅能八九。傥更出一尘，是为吾儒首。古人责善心，敢以谢吾友。归求有馀师，莫拥扫门帚。"}