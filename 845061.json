{"id":"845061","title":"古意二首","dynasty":"清末民国初","author":"曹家达","text":"采芳入南陌，陌上何所有。江蓠扈薜芷，微薰度陇亩。青春忽受谢，迢迢蔽稂莠。薄采不盈掬，早落他人后。迟莫勿复恤，但感因循久。劳燕各自飞，东西相背驰。日月遥相代，弦望会有时。人事值所适，何用悲素丝。素丝动烦忧，怆恍不自持。何似托尊酒，心如槁木枝。但恐酒力薄，促起长相思。"}