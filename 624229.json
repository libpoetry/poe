{"id":"624229","title":"贵阳道中","dynasty":"明","author":"许国佐","text":"杨酋之后安奢酋，战骨平途行人愁。奇斧削成山势虬，寒云蔽天声飕飕，不知何处引箜篌。龙场一丞今在不，弃妇途中煎百忧。女儿夜半啼旦讴，闻之太息上笛楼。绝无本地人声喉，边臣镜里霜满头。行人为歌行役休，巴滇尽日若相酬。楚水吴山何日收，归去来兮不少留。"}