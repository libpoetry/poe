{"id":"807432","title":"金菊对芙蓉  舟行遇大风仍用前韵","dynasty":"清","author":"陈维崧","text":"雪浪鼍吟，布帆鸱叫，西风削碎晴秋。看绿平楚尾，翠入吴头。盘淌急洑孤光陷，铸一点、旸谷金毬。柁楼长啸，汜人侑舞，海若供讴。十载萍梗飘流。只赁庑皋桥，卖饼安邱。喜今朝尻马，仿佛天游。水云混混黏无极，真欲犯、碧落空幽。只怜今夜，琼宫高处，清冷难留。"}