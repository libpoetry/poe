{"id":"431604","title":"题《瞩云楼诗钞》   （二首）","dynasty":"近现代","author":"石维岩","text":"韩江一水西江隔，从来诗派欠陈黄。作家我郡推明代，高调当时貌盛唐。到此何人开户牗，知君命笔不寻常。前尝拔帜鮀城畔，助我侯、吴亦目张。君常为我话咸同，不与时流竞雅风。新语偶然由玩旧，长星几点自摇空。楼环碧树聊中隐，坐拥群书作寓公。挹取江西水一勺，涪翁之外后山翁。"}