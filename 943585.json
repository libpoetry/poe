{"id":"943585","title":"谢龚养正病后分药","dynasty":"宋","author":"陈造","text":"如许卧痾久，入春知少苏。遽能捐药物，分惠及吾徒。字验亲题健，形非贱子臞。人情工老芋，友意寓柴胡。怪底阴阳寇，偏陵山泽儒。从君足力减，叹我酒肠枯。解橐供砭剂，投筇试步趋。身方困厉鬼，名已属亨衢。书蠹妨生理，杯蛇可自诬。斯文千岁计，平世万金躯。大手堪周史，诸公待董狐。几时随急诏，帆影漾前湖。"}