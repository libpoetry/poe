{"id":"1202900","title":"望海潮","dynasty":"元","author":"王恽","text":"龙沙王气，恒山秀色，德星光动南州。使君高宴，北山佳处，薰风红闪旗旒。两翼拥貔貅。骇鼍鸣叠鼓，杖奋惊虬。一点星飞，画柱得意过边筹。貂蝉元自兜鍪。笑阎阎小子，谈笑对侯。万骑平原，千艘汉水，堂堂小试清油。宾从尽风流。喜武同张肄，书漫韩投。乐事更酬。醉魂还梦菊花秋。"}