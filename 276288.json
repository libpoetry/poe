{"id":"276288","title":"与叔白、子乔话上党旧游","dynasty":"清代","author":"李宪噩","text":"遥遥西郭门，出宿三十里。禾稼盈秋陇，中田饶夏水。时惊野凫飞，半夜相催起。朝辞重邱城，暮投邯郸馆。稍听赵人讴，始觉海乡远。却送先归人，家言夜缱绻。矗矗神头岭，直上何崔嵬。晓度吾峪关，霜月正徘徊。长兄骑马至，稚子亦先来。上下留山亭，望见五龙山。山中多松柏，郁郁浮云端。自我居潞城，方暄已殂寒。扰扰牛车鸣，日暮浊漳曲。我行长子道，往事纷在目。昔人不可作，荒居白日速。"}