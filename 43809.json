{"id":"43809","title":"醉歌行·姜大行宴中作","dynasty":"清代","author":"魏耕","text":"明州布衣家已倾，几岁亡命乞余生。褴褛百结脚不袜，伶仃枯槁无人形。奔走东吴与西楚，满城尽是商与贾。各自全躯保妻子，捶胸何处诉愁苦。今年飘泊长洲来，性命如丝更可哀。一餐饱饭襟怀好，输心写意倾深杯。秋雨注墙蝼蛄叫，菊花倒地金钱开。三盏两盏筋骨活，将醉未醉春姿回。欢乐填填彻晓夜，何知罾缴遍尘埃。姜生姜生不须虑，圣贤豪杰终荒苔。人生三万六千日，会当日日眉头开，富贵于我何有哉！"}