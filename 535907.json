{"id":"535907","title":"维邑之什八章","dynasty":"明","author":"王世贞","text":"维邑之阳，有龙其冈。畴布厥庆，侯曾子良，以邑敉宁。维邑之厓，有龙其泜。畴霈厥施，侯曾惠釐，以邑永和。番番黄叟，共洁瀡脩。爰荐于侯，侯实鞠育汝，汝祢汝父。粲粲门子，共洁脩瀡。爰用侯祀，侯鞠育汝父，汝格汝祖。甘棠在国，其叶薿薿。畴忍摧之，匪惟勿摧，又护培之。甘棠在宫，其盖童童。畴忍剪之，匪惟勿剪，又护衍之。汝祖汝父，其德不远，夫是以勿摧剪。之孙之子，其闻弥显，夫是以培衍。蜀绩猗隆，郢德猗丰，我怀二邦敢用。规于裔孙甫，衮衣西土，绳其祖武。"}