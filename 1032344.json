{"id":"1032344","title":"过干越宿熊氏澹园偕东采驾阁西玉国正二同年登羊角峰观天池访昌国寺陆羽茶灶拿船过琵琶洲回延休观听琴记游四首 其二","dynasty":"宋","author":"黎廷瑞","text":"当年曲江燕，并醉西湖舟。芳梦故依然，落花水空流。今晨定何朝，联裾此夷犹。暄风不惊波，小泊琵琶洲。无人度新音，松声澹萧飕。却回羽人观，复为瑶琴留。俯仰信多感，逍遥且忘忧。幸无商人船，唤起青衫愁。"}