{"id":"690484","title":"秋兴八首","dynasty":"明","author":"张萱","text":"城上西风急暮笳，遥分秋色到天涯。霜高渐满乌啼月，地煖犹惊蝶护花。近水有时闻落叶，远山终日傍晴霞。从今莫负莼鲈约，何用虚随奉使槎。寒色高楼浸画屏，萧条门巷昼常扃。林边一水西来直，槛外群山北向青。落日蒹葭秋渐老，怀人风雨酒初醒。多情不为怜双鬓，自古情多鬓易星。云净天空大火流，芦花枫叶正悠悠。愁来昨日非今日，病起逢秋始当秋。空说洛阳曾哭汉，亦闻元直不归刘。如何九辨悲无限，却向西风十二楼。孤城落木起悲风，海国烽烟夕照中。北去关河三面险，南来机杼万家空。□□□□□□□，□□□□□□□。□□□□□□□，□□□□□□□。野郭寒生橘柚香，江空九月未成霜。青塘树杪烟初碧，白鹤洲前日易黄。故态岂堪新态剧，新交不及故交长。自怜疏阔缘多病，莫数天南雁几行。流萤寒照穗帷空，泪溅黄花缀故丛。雁到巧先孤枕畔，梦来偏向五更中。吹霜柳带销残碧，浥露蕖衣堕晚红。为忆湘灵江上曲，正随明月嫁秋风。惨淡青衫十四年，书成不向国门悬。三声实下千山泪，一日空操万古权。闭户惯邀题为笔，浮家新买钓鱼船。五湖未去秋将莫，沣芷湘兰正可怜。无数疏云出绛津，秋风吹笛满西邻。斜阳黄碛调生马，远水轻鸥狎白蘋。债为凶年成子母，药因善□□君臣。归来长镵浑无恙，南阮于今未是贫。"}