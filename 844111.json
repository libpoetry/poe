{"id":"844111","title":"寄林文翰舍人","dynasty":"清末民国初","author":"陈肇兴","text":"□炮连宵枕上听，可怜豺虎尚奇零。一身作客如张俭，四海为家类管宁。衔石有心悲怨羽，负山无力泣秋螟。思量欲献平戎策，独立檐前看将星。同病相怜鬓欲华，战场回首骨如麻。心羞秦帝思投海，义激韩仇已破家。萧索山林愁日暮，飘零弟妹感天涯。艰难一样藏身苦，忍泪吞声避虎牙。蔓延贼势正猖披，大厦真非一木支。民不聊生嗟已晚，天如此醉醒何时。投胶莫止黄河浊，破产难求博浪锥。自愧杜陵空痛哭，先鞭望汝快驱驰。"}