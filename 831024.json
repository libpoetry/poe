{"id":"831024","title":"高阳台 其一","dynasty":"清末民国初","author":"程颂万","text":"对镜撩花，挑灯想梦，画煤难认芳标。自在帘栊，渌波初染烟篙。沉沉寒食梨花夜，悄亭台、幔卷香潮。误年时、隔雨楼低，伫月厢遥。蜀弦暗涩文园病，赚梦魂飞乱，唤醒嬴箫。抬眼东风，今番尚有红桥。浮花浪蕊涌相讯，裹芳心、只在樱梢。验当初、指印窗红，那角星尞。"}