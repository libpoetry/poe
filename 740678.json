{"id":"740678","title":"自大敷溪至清浪滩长四十里上有马伏波祠 其二","dynasty":"清","author":"王昶","text":"叹息尚未终，入眼益奇变。汹汹清浪滩，滩阔势转悍。水急风旋生，廿里激雷遍。寸步须千篙，十夫助一牵。浪花并怒飞，直前抟人面。侧闻马伏波，于此下蛮甸。至今古祠留，时有行客荐。将军西川豪，气冠云台彦。中兴效驰驱，垂老历转战。如何薏苡谗，千古共悲叹。英灵傥未徂，乘此泄愤懑。我亦从军人，呜呼泪如霰。"}