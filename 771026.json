{"id":"771026","title":"贺新郎五首 其三","dynasty":"清","author":"蒋敦复","text":"帘卷人初起。问西风、黄花瘦了，是谁还比。落絮因缘留不住，判与萧郎别矣。又薄命、再随流水。绝代名姝悲失路，算蛾眉、金赎谭何易。银烛冷，泪如洗。人生大抵销魂耳。况相逢、凄凉如梦，旧情曾记。玉骨珊珊无一把，难免天寒袖翠。有著意、温存能几。梁燕而今栖未稳，替绸缪、早作量珠计。杨柳外，画楼倚。"}