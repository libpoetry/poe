{"id":"1252996","title":"绝句九首","dynasty":"元末明初","author":"刘基","text":"异乡风景不知春，满地苍苔一病身。睡起无人问幽独，杜鹃声在绿杨津。花自飘零草自荣，何须惆怅独关情。高轩日永成危坐，隔水风来闻锻声。雨馀烟柳约青丝，风过芹塘澹碧漪。正是愁来无著处，绿阴庭馆暮寒时。一树秾华半夜风，平明枝上十分空。黄蜂紫蝶纷纷去，留得苍苔藉碎红。槐叶阴阴覆短墙，微风细雨麦秋凉。如何一岁三春景，不及闲窗午梦长。淮水东边旧六朝，琼楼翠馆白云销。于今只有垂杨柳，犹似当时舞细腰。花落江皋宿雨晴，野烟消尽见芜城。凤箫一去无回日，不及年年绿草生。天堑长江似海深，江头山鬼笑埋金。东家酿酒西家醉，世上英雄各有心。暖风吹帐日光迟，恰似清和四月时。黄鸟不知人懒起，未明啼上绿杨枝。"}