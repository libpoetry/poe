{"id":"780415","title":"摸鱼子 叠前韵为衎石赋雁影庵，时将移居玉河桥","dynasty":"清","author":"周之琦","text":"卜幽居、石桥西堍，衡茆蒋径催剪。匆匆过影还留影，恰照玉河清浅。筝柱缓。倚绣阁、双声一例神仙眷。香心寄远。比旧日褊褼，罗浮粉翅，长印镜澜面。城南宅，传舍年来栖惯。多应素羽飞倦。云何桑下曾三宿，翻恐俗缘生恋。秋梦短。又谁道、等闲衾枕非乡县。蘋渔谱换。算小字题笺，凉音唤侣，我亦水云伴。"}