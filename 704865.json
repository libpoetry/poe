{"id":"704865","title":"雪七绝","dynasty":"明","author":"薛蕙","text":"流风回雪满蓬莱，堕叶飘花海上来。隐隐珠宫连月起，亭亭银阙向云开。绿水初冰百子池，飞花正满万年枝。君王夜醉瑶台雪，侍女冬歌白苧词。永巷沈沈夜漏稀，玉阶寂寂雪花飞。空持纨扇歌琼树，愁对银缸襞舞衣。玉人燕国旧倾城，对雪临风更有情。镜里新妆争皎洁，檐前垂手学轻盈。宫里仙人字丽华，弦中纤指学琵琶。朝来白雪当窗立，一曲弹成《玉树花》。苑外楼台绕狭邪，雪中歌吹竞繁华。丽人对舞明珠佩，侠客争驰白鼻騧。曾闻楚客阳春曲，拟赋燕京子夜篇。假藉彩毫分气象，直惭白雪斗婵娟。"}