{"id":"1110696","title":"竞秀阁二首","dynasty":"宋","author":"朱昱","text":"辋川遥展右丞图，盘谷中藏李愿居。龙睡潭深飞客棹，凤鸣枝老结吾庐。但令蜡屐去前齿，安用鸱夷托后车。西望子陵三十里，烟云来往问何如。客槎飞过小金山，画栋参差杳霭间。隐踏鳌头归月府，侧骑龙背出尘寰。秋生弱水烟霞冷，春至蓬壶日月閒。遥望严陵钓鱼处，十分全似落星湾。"}