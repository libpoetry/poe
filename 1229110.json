{"id":"1229110","title":"水车歌","dynasty":"元","author":"曹文晦","text":"老农呼妇呼孙子，齐上沟车踏河水。浪走源头雪霰飞，天翻脚底风雷起。飒飒昆明龙蜕骨，宛宛常山蛇顾尾。倏尔盈科叹水哉，激之过颡由人耳。吼声㶁㶁河伯怒，苗色芃芃田畯喜。阿香滴瓢苦瑟缩，鲛人泣绡无尺咫。苏枯辛活庄子鲋，腾空如化琴高鲤。东村桔槔不亦劳，西邻辘轳安足拟。忘机却笑抱瓮夫，巧制端从斲轮氏。天心普顺固无边，人力强为终有已。欲令田野息愁叹，要在庙堂能燮理。五风十雨岁穰穰，弃置沟车如敝屣。"}