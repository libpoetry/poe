{"id":"661847","title":"谒阙里途中即事十一韵","dynasty":"明","author":"郑岳","text":"迟迟待明发，肃肃戒行辀。郊原俯阡陌，道途广且修。朝云结层阴，雨泽尚滞流。郁蒸气未解，风露何当秋。役夫苦流汗，吾行岂漫游。壮齿走四方，老至行且休。眷兹毓圣乡，欲诣竟无繇。于兹不修谒，终身抱悔尤。迢递展慇勤，阙里暂绸缪。秋阳方皓皓，缅邈仰风猷。倦息杏坛阴，渴饮泗水流。"}