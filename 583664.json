{"id":"583664","title":"望岳和杜","dynasty":"明","author":"黄衷","text":"五岳在天下，雄据如侯王。衡山剧盘薄，朱鸟维南方。灏气浮九疑，帝子留天香。阴阳割楚粤，静阅曾兴亡。林隙窥洞庭，控扼连三湘。旭日转东趾，轸灵栖其旁。予宿尚幽览，过之情激昂。微疴犯尘骨，潸然引长望。初疑万马下，忽若群龙翔。晴岚捲高嶂，绝壑迷春霜。祝融青冥外，近接桐木冈。将寻科斗石，因葺茅茨堂。侃侃昌黎子，直疏遗世皇。环珓误一掷，吾道无禨祥。"}