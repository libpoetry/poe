{"id":"993310","title":"赋秋鸿送刘衡州","dynasty":"宋","author":"梅尧臣","text":"秋鸿整羽翮，去就自因时。往春南方来，遂止天泉池。天泉水清泚，鸳鹭日追随。蒲藻岂不乐，江湖信所宜。今朝风色便，暂向衡阳归。洞庭逢叶下，潇湘先客飞。渚有兰杜美，心无稻粱卑。罾缴勿尔念，鹰隼宁尔窥。烟波千万里，足以资盘嬉。峰前想回日，青冥生路歧。"}