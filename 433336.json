{"id":"433336","title":"劳山纪游百咏选七十九首","dynasty":"近现代","author":"黄公渚","text":"劳盛别异志图经，雄峙鳌山百里青。襟带黄腄表东海，天留福地慰真灵。禺号移海走蛟龙，负气争高百二峰。怪底蓬莱遗左股，浮空朵朵碧芙蓉。埶凌天汉镇蛟宫，蜃气楼台带断虹。此是祖龙回驭地，蓬壶圆峤有无中。怪石狰狞鬼面皴，黑如积铁白如银。鲸波涌出珊瑚礁，胜践来寻寂寞滨。畅好山光夹道迎，盈盈九水眼波明。冈峦回望南龙口，此是游山第一程。竹窝河畔漫勾留，弹月桥边夕照收。流水声谐琴筑韵，尽饶幽趣付閒鸥。葛场山北席山南，小憩奔车九水庵。楼馆参差台柳路，垂杨弥望碧毵毵。眼前攒崿雨新晴，隔水人家带豆棚。百里蜿蜒驰道尽，登山到此舍车行。棒石针岩鸟道斜，山皴斧劈间披麻。上游水汇桑家涧，百里河声走白沙。鹰窠河畔日昏黄，九水分流入下方。破庙无僧集蝙蝠，阅人佛亦厌津梁。淙淙涧溜挟泥沙，石咽泉声寂不哗。峡入玉鳞天一线，两山壁立似排衙。黛蓄膏渟不测渊，靛缸倒影蔚蓝天。临流石几科头坐，领取潮音一味禅。齐烟九点接氤氲，俛视苍茫八表昏。呼吸直疑通帝座，振衣劳顶望天门。试登绝顶探泉源，突兀中天定一尊。磕掌峰前穷远目，众山环列若儿孙。鸟道山梁出紫烟，风篁雨箨翠娟娟。坐贪蔚竹庵前月，举火来参玉版禅。苍然岚气接诸天，云海沉沉頫大千。领袖群峰无我相，老僧入定不知年。二水澄潭浸碧虚，锦屏倒影压芙蕖。峭岩一窍开混沌，石破天惊草昧初。梯田禾稼碧于油，犬吠鸡声閧一丘。极望巑岏青不断，饮溪山似橐驼头。澄潭见底数鯈鱼，松籁沉沉乐出虚。回首神清宫去路，大劳山色迓肩舆。缥缈天绅树杪明，夜来一雨遍山鸣。飞泷四射无拘束，博取花花浪子名。纵横三尺石棋盘，独坐山头袖手看。漫道烂柯人世异，仙翁曾此控飞鸾。积李崇桃烂漫春，红嫣紫姹负芳辰。轻箯重过雕龙嘴，秋色无端上白蘋。天吴跋浪日车翻，沙碛参差落涨痕。红叶著霜红似火，钓龙矶上立黄昏。群峭摩天碧四围，斐然亭上坐忘归。钟声依水无边际，又挟空林落叶飞。卧鱼形肖石盘陀，仄径崎岖踏软莎。空穴来风声震谷，逄逄叠鼓吼灵鼍。海市混茫背日开，鹤山东接小蓬莱。先天庵擅天门胜，邋遢仙留石一堆。峭壁斑斓菭养茸，观音岩现妙鬘容。一庵附石如屏障，古洞谽谺有伏龙。天半朱霞日色浑，贮云轩畔坐黄昏。松涛谡谡逍遥径，一路蝉声望海门。蟠松偃盖近天都，大石轮囷虎负嵎。云海须臾生万幻，群峰浮白若樗蒲。上苑西边落照红，海云庵接太平宫。大书深刻狮峰石，山海奇观笔阵雄。行脚山空拾断樵，秋风飒飒树萧萧。山庭烟锁犹龙洞，朱噣魂飞不可招。烟绦雾甲柳僛僛，环水人家镜里窥。夹岸荷花香十里，闹红一舸入烟陂。望门还似鸟投林，小憩山家傍碧岑。河是悬心村反岭，风寒始觉入山深。路入苍烟晓望村，几家老树半遮门。青帘斜出丹枫外，回首冈峦落日昏。接队昏鸦作道场，四山合抱塔中央。摩天一揽三标胜，百福庵头坐夕阳。漫寻丹灶吊长春，玉蕊楼高迹已陈。篆叶楸兼书带草，康成书院委荒榛。两峰夹峙石为门，应谷长风万骑奔。付与茅庵专一壑，孤松坐对欲忘言。缭白萦青带远峦，夕阳涧底响鸣湍。攀藤直上清风岭，山径羊肠十八盘。斜阳冉冉下西崦，返影鎏金碧落岩。风振长林疑虎啸，云峰负日露双尖。苍松作队接天青，峭壁摩空展翠屏。倒景奔泉泻金液，五华映日玉亭亭。轸石擎空梳洗楼，飞升玉女渺青虬。桃花片片飞三月，安得探奇最上头。峭崿千寻頫海滨，山溪曲折草如茵。翠屏岩下眠龙石，落日光摇闪赤鳞。石面斜平若发硎，大风有隧似惊霆。琳宫夜祀东华帝，拜石来看北斗星。苍茫暝色接林坰，天外峦光一逻青。花讯盛于三月半，买春人醉少山亭。梵呗微微法海祠，丹山花事忆年时。桃花十里春风路，成就茅亭一段奇。滨海人家罨画中，橛头船趁鲤鱼风。鸣榔唱晚渔歌起，杨柳湾旁繫钓筒。登窑面海枕山陲，茅舍疏疏间竹篱。梦断春风千顷雪，梨花廿里悔芳时。巉岩触处履蒙茸，潮汐山趺日夜舂。石老人禁风日暴，坐看尘劫不龙钟。凉水源头碧一洼，二山合处涧名茶。镜中倒影秋千崮，鼓吹林陬两部蛙。瘣木生瘿丑茵肥，岩屏泼翠锁烟霏。眼明四叠龙潭瀑，界破青山匹练飞。南窑合杳乱峰堆，神观遄飞出九陔。猱狖道通砖塔岭，将军槽已没蒿莱。荒荒海气四天垂，新月云端展翠眉。凭吊慈光无主洞，石门矗立自然碑。黄昏渺渺上方钟，荦确幽探蹑虎踪。雾鬓云鬟天外立，日成迟我美人峰。淩虚铁瓦殿崔嵬，风口闲行路隩隈。七二叠山云际现，饱餐秀色钓鱼台。摩头千仞碧嵯峨，海色云容自璗摩。天岔汪头晞发坐，日从梯子石边过。独立云端见似人，頫看沧海几扬尘。幕云崮与凌烟崮，争及金刚不坏身。乘槎万里别人间，男女三千去不还。终古浪淘徐福岛，何曾海外有仙山。两峡中通八水河，海门峭壁郁嵯峨。当流石似孤罴坐，赴海奔湍马下坡。石隥千盘落照明，㩳身万仞眺秋晶。松风凉入三千界，把袂洪崖谒上清。玉皇殿阯矗松门，天外丰碑缔搆存。一树牡丹枝半萎，椒浆香玉与招魂。石桥曾此纪朝真，杨柳丝丝拂钓纶。大字擘窝青玉案，道人遗墨吊长春。猗猗箓竹锁云关，银杏虬柯碧藓斑。窝入秘巴寒澈骨，玲珑楼观俨仙山。明霞洞外接天风，岩幌千寻倚碧穹。安得打包留信宿，坐看朝旭破鸿蒙。罡风猎猎夕阳昏，石隥盘空近帝阍。群峭摩天争赑屃，云中山顶望昆仑。海印基残竹万丛，耐冬花老梦成空。诛茅还与山争地，羽士能专十亩宫。倚仗山门听晓钟，野花细碎绽红茸。三清殿外唐槐树，枝干盘拿欲化龙。酒糟矼接试金滩，侧足蛇行路诎盘。地尽神州山脉断，东南一望海漫漫。早春天气忆芳菲，山腹琳宫碧四围。一树山茶红似火，化身绛雪是耶非。送我蝉声一径幽，枫林策策飒先秋。二宫分路摩崖字，上下伽蓝一望收。梯石层层落照红，峰头极目揽雌虹。东平岚在青天外，隐隐钟声出梵宫。青黄山是钓人家，晒网门前夕照斜。路入仙源何世界，等閒一饭饱胡麻。云旗缥缈万灵奔，浪啮山趺日吐吞。天外罡风吹海立，苍茫暮色八仙墩。俛仰兴衰问水滨，青山麃子石嶙峋。尽饶波海参天胜，古碣苔封阅几秦。高下岩扃绝鸟踪，亭亭翠盖踞苍龙。拿云排日飞晴雪，更访清虚白骨松。兰若丰碑慧炬残，摩崖天宝剩棋盘。何当更上烟台顶，片石摩挲晋太安。文物山中几孑遗，元钞册府宝元龟。经函道释双明藏，疑有山灵与护持。选新掷楯忆逄萌，都讲公沙有重名。通德门高传学派，流风人仰郑康成。玄晶孕石玉无瑕，石耳登盘间蕨芽。苍木黄精收药笼，四时生计足山家。醉唤青莲餐紫霞，卅年道长似浮家。平生尽有看山癖，识路何堪马齿加。"}