{"id":"840488","title":"偕易宝甫顾亚蘧游杜曲少陵原次韵","dynasty":"清末民国初","author":"夏孙桐","text":"不见开元天宝年，胜地犹以诗人传。诗人陈迹更何许，阅世惟有杜曲田。秦关梦想昔未涉，频来宁谓非前缘。五陵佳气久寂寞，今谈形势嫌稍偏。昆明扬灰曲江涸，荒坰吊古费讨研。城南水木仅留此，促游晴鸟破晓眠。忽逢新绿涤愁眼，快如枥马得美鞯。南山坐对少尘土，平川历历疏清泉。小桃一株最娟好，皎然独立含春烟。羁人此兴岂常适，欲去林外还停鞭。谁云儒冠苦相误，流离恩厚惭身便。乾坤变态况催迫，犹如百级未造巅。麻鞋千里复奚补，徒令乡国心魂牵。乐游古原近突兀，萧萧落日真堪怜。吁嗟先生饱世难，莫将苦句吟风前。"}