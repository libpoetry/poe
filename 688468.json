{"id":"688468","title":"秋夜言怀次高克明韵","dynasty":"明","author":"祁顺","text":"草木萧萧万籁号，边山无际楚天高。绕枝庭鹊时三匝，警露胎禽彻九皋。尘世炎凉惊俗态，诗家风月属吾曹。如何宋玉悲摇落，也把才情学屈骚。吏隐从容际盛时，东华车马任奔驰。天生性分穷何损，雪作襟怀涅不缁。客邸秋光闲里度，故园山色望中疑。黄花旧有柴桑约，岁晚相寻莫遣迟。"}