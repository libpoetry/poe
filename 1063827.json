{"id":"1063827","title":"和景醇从周廷秀乞东坡草虫","dynasty":"宋","author":"释德洪","text":"周髯迂阔亦自笑，安乐饥寒奈嘲诮。东坡墨戏偶得之，保藏更作千金调。自言吾富可埒国，痴病已深那可疗。坡初画此适然耳，髯以夸人无乃剿。彭侯满腹是精神，翰墨行藏两俱妙。应嗟玩物非尚德，未欲夺攘投火疗。乞之如易紫香囊，岂弟高风珠自照。此诗醇酽等佳酝，为君满引那辞釂。"}