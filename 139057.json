{"id":"139057","title":"送津儿之官丽水","dynasty":"宋代","author":"吴芾","text":"忆我初仕时，不敢望高位。但得宰一同，便可行己志。实惠傥及民，死亦有生气。况复著阴功，子孙将不坠。胡为人惮之，百计欲求避。我闻事无难，辞难岂为义。世路虽多艰，官途须历试。是用俾吾儿，往当民社寄。眷言古括州，山水有佳致。我尚记昔年，尝为郡守贰。虽无德在人，人亦安平易。百里闻汝来，想见多忻慰。要当尽此心，有以塞其意。诚能使吏民，自此知怀畏。家家知安居，人人共称治。纵或罹谤伤，固自有公议。有如汝所存，俯仰似无愧。功名余事耳，何必成与遂。年来我挂冠，方得闲中味。无乃逼桑榆，七十仍有二。知复几何时，得见汝娱侍。虽幸枕湖山，已辟幽栖地。有诗谁伴吟，有酒谁同醉。正欲汝相随，俄然又相离。会须早归来，日作斑衣戏。个中有真乐，岂必三旌贲。"}