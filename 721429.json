{"id":"721429","title":"冬日端江舟中杂咏五首","dynasty":"明末清初","author":"陈恭尹","text":"数家修竹旧临湍，门径今劳仰面看。记得秋初曾借泊，维舟刚在赤栏干。黄鹤嵩台伯仲间，东南名胜莫能班。牂牁小让三巴水，石室奇于大别山。小湘峡口雾连天，三尺渔竿两桨船。钓得嘉鱼送官舫，老夫不是买无钱。滇桂源头万里遥，一秋无雨涨全消。端坑水涸初开砚，羚峡门高暗长潮。黄冈村里砚成堆，市估争携趁客回。浪说老夫能识石，更无人向小舟来。"}