{"id":"227307","title":"和王子元中秋会饮","dynasty":"宋代","author":"余靖","text":"混元鼓橐四气平，西商之气爽且轻。望舒按辔出东海，孤轮斲冰碾太清。碧落坦夷轮不停，银河浩荡波无声。千家万家调管弦，唯恐游氛翳至明。秋深夜永景澄霁，老兔不死穴青冥。世间荣谢易反掌，得意难与良辰并。我谪闲官归故里，君承新渥来江城。相逢并座叙离阔，把酒共见圆蟾生。嫦娥耐閒不肯嫁。破鉴再合光荧荧。白露乍零群动息，浮云一开万目倾。但知吟处罇前乐，勿问区区时世情。高人洗耳让天下，下土紾臂争杯羹。贤愚相远九牛毛，宠辱去就何足惊。醉乡无关好游处，劳生万虑徒营营。"}