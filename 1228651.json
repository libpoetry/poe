{"id":"1228651","title":"感旧行","dynasty":"元","author":"刘诜","text":"忆昔丙子宋祚变，天兵南来混九县。举家避兵窜山岩，道逢哨骑落髇箭。仓皇奔匿道旁家，弓槊穰穰短墙见。当时脱命五步间，店叟焚香身手颤。行投李家日已晡，张灯招魂具膳餔。老人攒眉论兴废，我时虽幼知艰虞。又闻土兵在岭外，肝脑满地红模糊。偷生度日四五载，短衫窄袖忘诗书。圣朝右文庠序起，始复勉学思为儒。两家昏姻益稠密，冠盖城闉相络绎。君家气运如新春，我家贫贱如前日。却从丙午哭盘渊，六月赤炜行青天。岁当饥馑路萧瑟，殣殍横野无炊烟。陂滩悍激落青浪，草树蒙翳号悲蝉。天道一周如电扫，偶向山中事幽讨。兵饥定息太平久，少壮丘坟童稚老。溪流改徙栋宇多，短植参天修木槁。后生秀者来如云，欲陈往事谁可论。烹羔击鲜醉宾客，东家西家邀款门。所嗟淫雨连十日，不得登览徒清尊。天留老眼傥不死，重来山水与子笑傲观乾坤。"}