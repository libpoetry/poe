{"id":"167013","title":"送杨志行赴徽州教授","dynasty":"元代","author":"仇远","text":"峨峨紫阳山，翼翼素王宫。中藏朱子书，颇有邹鲁风。在昔三十年，我尝游其中。一溪练带如，环以千翠峰。朝岚与夕霏，四景日不同。惜哉屐齿折，我舟遽云东。子今振木铎，出为斯文宗。诸生列馆下，待问如撞钟。明经别同异，析理开愚蒙。独坐三鱣堂，教思传无穷。庠序足真乐，诗书有近功。行当自此升，岂曰难为容。平生韩孟交，云龙阻相从。愿言寿道体，有书附鳞鸿。"}