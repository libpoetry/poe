{"id":"302613","title":"绮寮怨·东归舟中晚望，寄怀爰居吷厂沪上","dynasty":"现代","author":"黄公渚","text":"觅醉不成春浅，海风吹又醒。淡落日、蜃雾楼台，鹭行外、岛屿纵横。罗胸星辰历历，蛟龙睡、照梦灯暗明。倚舵楼、钟籁微茫，沈沈夜、桂魄乘浪生。雁去江南几程。黄娥跌舞，尊前记斗轻盈。不夜春城，赋离席，最牵情。萧然一身四海，断蓬迹，向沧溟。风波惯惊。高歌快意处，心太平。"}