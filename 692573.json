{"id":"692573","title":"山居漫兴","dynasty":"明","author":"杨光溥","text":"散发长松下，从教碧藓侵。青春呼酒伴，白日卧书林。问卜辞詹尹，浇畦接汉阴。每逢天气好，行坐白云岑。久辞城府去，默坐叹浮生。服食非吾事，炎凉任世情。山光浮墨沼，松影落书棚。一曲沧浪水，长年可濯缨。破研经年洗，诗成不计篇。松窗迷鹤梦，石壁杂蜗涎。市远无鲜食，堂低但采椽。野芳经雨后，屐齿几回穿。绕舍团青嶂，萧然自一村。竹烟茶灶煖，松火酒炉温。径引通池水，岩藏啸月猿。故人无孺子，谁复过陈蕃。"}