{"id":"1241546","title":"次韵和石末公春日感怀","dynasty":"元末明初","author":"刘基","text":"下泽潢潦集，幽林光景迟。羁禽有哀响，槁叶无丰姿。粱稊不同亩，世事久当遗。便欲驾扁舟，泛彼湖上漪。慨怀祈招赋，怆恻感遐思。流光逐飘风，去若六马驰。干戈尚杂遝，举目多可悲。步登西城楼，还望东城陴。近悼舂陵吟，远伤鸿雁诗。未能巳怨怒，矧暇防笑嗤。赖有贤大夫，直道人不欺。相期各努力，共济艰难时。"}