{"id":"173916","title":"自堂诗为张亿作","dynasty":"宋代","author":"郭印","text":"大道绝群伦，古今无匹配。张子涉其源，超然意冥会。宴坐一堂空，乾坤皆破碎。八荒自神游，万法非我对。眼前郁峥嵘，毫发了无碍。揭名谅真实，举首谁领解。咄哉愚痴儿，矜己妄尊大。一念思遗物，胸次先愦愦。不见南荣趣，偕来还几辈。颠倒欲何之，却走山愈背。吾今识子綦，独立形骸外。寂寥千载馀，光采炯如在。"}