{"id":"691022","title":"出关次横浦","dynasty":"明","author":"李云龙","text":"翠屏千仞锁烟鬟，鸟道中通虎豹关。五岭封疆枢键处，东南天地莽苍间。未芳先向梅花国，梦远初逢玉枕山。早晚芙蓉渡边去，莫因芳草有离颜。匹马风前踏落梅，倚天长啸万峰开。度关曾忆弃繻去，出塞何辞仗剑来。春水渡边帆影乱，夕阳城上角声催。当杯又听关山曲，目送飞鸿万里回。"}