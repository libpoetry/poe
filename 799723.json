{"id":"799723","title":"赠吴稚恭散骑","dynasty":"清","author":"吴兆骞","text":"白头吴叟何龙钟，先朝曾直华清宫。十年丧乱无人识，万里羁孤泣路穷。忆昨西京全盛日，子侯年少承殊泽。门下金鞍惯射生，楼中银管频留客。油碧香轮陌上骄，佩刀日护紫宸朝。从猎别分都尉马，奉车特赐侍中貂。山河举目须臾异，荆棘凄凉旧东第。仙人已叹海生尘，侯家宁保山如砺。几度天涯怨负薪，萧条绝塞讵逢春。梦里宫云雕辇路，愁中边草玉关人。玉关回首伤怀抱，短衣浊酒长潦倒。雀满门前翟氏悲，羊归陇上苏卿老。日暮哀笳四野闻，黄榆秋雪正纷纷。凭高欲纵乡关目，肠断南归雁几群。"}