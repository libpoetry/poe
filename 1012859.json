{"id":"1012859","title":"偈颂二百零五首 其一五一","dynasty":"宋","author":"释正觉","text":"我住汝亦住，我行汝亦行。结制顺诸佛，禁足护众生。金锁无须两头动，灵犀有晕中间明。泥牛入海恰半夜，木鸡唤月看五更。云倚山是父子，眼约眉为兄弟。三世同参或一段合宗家之事，大千等量破微尘出自己之经。琼林寸寸宝，旃檀片片馨。物物头头有平出底多许，心心法法无外来底一星。抹抹挞挞憨皮袋，跛跛挈挈常不轻。无是无非长默默，非凡非圣独惺惺。蒲团坐倚无他事，永日寥寥谢太平。"}