{"id":"861574","title":"次韵分宁罗簿赠行二首 其二","dynasty":"宋","author":"王炎","text":"已丑太常第，君家登两翁。黄鹄久仙去，不亡有流风。小阮最逸群，未几鱼化龙。江城始解后，岩邑仍过从。谓予偕二父，联名千佛中。一见辞色庄，再款肺腑通。议论到易象，或借听于聋。我行踏京尘，君栖簿书丛。情亲不厌久，语别殊匆匆。回首川陆隔，天寒悲塞鸿。"}