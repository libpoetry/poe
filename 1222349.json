{"id":"1222349","title":"春夜宴史右相宅","dynasty":"元","author":"王恽","text":"勋阀汾阳业，金貂汉相家。阳春元有脚，玉度瑩无瑕。神骏推宛马，跳梁笑井蛙。相逢成夜集，畅饮厌流霞。绮席围声妓，银筝合凤琶。晚妆添粉黛，杂舞见渝巴。炉暖融螺甲，盘香供露芽。透空敲雨杖，促节掺渔挝。侑食增阳盛，纾怀发兴赊。旧声今渐远，新体此无加。楼转三更月，灯垂半夜花。歌长萦曲调，狮猛奋须牙。辞谢宁容退，留连暂乐佳。直须穷薄伎，尤异是雄蹅。登踏寒林判，轩呈迓古丫。侍筵更纪仆，归烛黯笼纱。下客陪簪玉，清吟拥鼻瓜。嗣侯非自乐，先业念无涯。待士无疏密，筹边静噪哗。有时陈乐籍，张宴为宾嘉。此夕真仪凤，明朝等散鸦。宠光需北阙，春礿动南衙。岂特调银字，重看拜白麻。转头虽契阔，后话足雄誇。碧草伤淹赋，清江吊屈沙。别怀增惓惓，独雁谩哑哑。霄汉嗟垂翼，庭阶愧倚葭。情悠天共远，心在地无遐。会作登楼客，聊停泛斗槎。朱门三十载，未分鬓空华。"}