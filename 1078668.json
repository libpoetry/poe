{"id":"1078668","title":"谒江渎庙","dynasty":"宋","author":"喻汝砺","text":"坤轴东南倾，大江日夜注。前驱下荆巫，馀涛略吴楚。任势不期劳，得意缘所遇。水也初无营，神哉亮谁主。芳兰沉清华，碧藻舒翠缕。晨鹄戏野岸，春凫集深渚。均是得所安，而神岂私汝。古来几精魂，舍此迷所处。淫游不知还，沙村失烟树。而我后千载，悠然在江浒。抱啬贵无竞，矜名忌多取。冥冥罨岸风，淫淫打船雨。舞雪窥洪涛，开蘋渡前浦。再拜谢神贶，聊复随所住。"}