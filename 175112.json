{"id":"175112","title":"对梅·吏事纷俗语","dynasty":"宋代","author":"韩元吉","text":"吏事纷俗语，新诗因难成。朝来见梅花，诗兴还自生。江头十日雨，云色开小晴。高山带微雪，北客眼为明。应怜此花开，与雪犹争衡。天公翦六出，未敌枝上英。萧然北窗下，冰壶看斜横。坐想南山中，晚风千树清。平生一尊酒，肯为桃李倾。幽香莫零落，送我扁舟行。"}