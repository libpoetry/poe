{"id":"780167","title":"金缕曲 寄二兄二十八叠前韵","dynasty":"清","author":"叶绍本","text":"久隔兴宁酒。望苍茫、云涛千里，离思浓否。共处天涯犹契涧，星影空瞻牛斗。移带孔、休夸环九。白发铜章老司马，问冷吟、可似钱塘守。东西廨、怕抬首。频年旌旆闽山走。徒自愧、虎蒙羊质，诩量才手。但饮清冰澄止水，本分行藏宜受。要说破、星心月口。从古邯郸难学步，只甘心、椎髻谁訾丑。君应念、莎厅牖。"}