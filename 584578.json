{"id":"584578","title":"题蟠桃喜燕图寿刘梅国","dynasty":"明","author":"黄衷","text":"上界方壶閟，蟠桃翠海津。根株深九地，花实叠千春。灵樾依歌凤，玄蹊纵扰麟。自随王母驭，尽□汉筵珍。鼎剂收霞散，枰嬉博玉尘。似闻清浅日，长际寿昌辰。灏气沦华夏，穹阶殖甫申。至今梅岭表，谁复棘卿伦。越俗时评雅，升堂韵格新。三州均控扼，七业总儒绅。兴薄庐山赋，怀兼铁汉真。孤风齐斗岳，晚意付松筠。轩盖追贤里，耆英照古人。诒谋燕翼远，送喜鹊声频。适国嫌携杖，专工笑斫轮。不妨加璧至，拟听抑诗陈。东海宜杯酌，南山即主宾。期颐浑未艾，那羡五朝臣。"}