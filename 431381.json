{"id":"431381","title":"昔游四首","dynasty":"近现代","author":"王季思","text":"昔游雁荡山，遂上龙湫背。葑田将百亩，芦苇散芳蔼。疾雷起西南，大雨俄霶霈。龙湫竟倒卷，欲击天柱碎。霶霈曾几时，乱云自崩坏。朝暾露云隙，渐见光影大。同游各年少，披襟恣一快。共笑接客僧，向空顶礼拜。芳草何萋萋，十步五低迷。西湖女儿水，裙带作苏堤。缅怀南渡年，中原血如水。庙堂和议成，湖上歌楼起。覆车不在远，儿辈又寻踪。湖山资点缀，花柳竟青红。男儿有朝气，勿为花草消。明发钱塘上，击楫迎江潮。二年六和塔，苜蓿充饥肠。夜深钟鼓歇，时闻狗肉香。寺僧为我言：鲁达此寂灭。“杀人须见血，救人须救彻。”千秋铁禅杖，首打山门折。大江仍东去，人物非南渡。月黑闻涛声，英魂应起舞。昨寓镜春湖，一镜何朗澈。朝来闻砉然，云是湖冰裂。惊飞湖上雀，喧噪久不歇。清霜肃万物，所为迎春工。层冰虽云厚，覆盖宁有终。徒能禁鱼鳖，岂足阻蛟龙。蛰雷一声起，冰雪万里融。胡为不自量，狂叫趁西风。"}