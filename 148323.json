{"id":"148323","title":"题浯溪·千古一碑得人爱","dynasty":"宋代","author":"曾丰","text":"千古一碑得人爱，来书碑后几前辈。相颉颃甚曾不饶，自混融之了无碍。太平天子狃开元，驯致马嵬悔何逮。桑阴未徒宗庙安，储皇功岂不云倍。君父恩重臣子轻，功至弥天皆分内。灵武犹言权济经，京师何忍小间大。南内起居不遑安，西宫晨夕无聊赖。不没其实豫章公，言者无罪闻足戒。元结但持归美心，为尊者讳谁独怪。归美为颂刺为雅，四诗义各有攸在。一出春秋雅颂中，两忘人我是非我。朅来独招莫逆魂，尊中有酒聊一酹。"}