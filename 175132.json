{"id":"175132","title":"祷雨蟹泉·厌旱讼风伯","dynasty":"宋代","author":"刘子翚","text":"厌旱讼风伯，苦雨诛云师。天公良独难，尔民多怨咨。夏潦包原隰，苗端涨清漪。冬暄但流尘，土坚不衔犁。阴阳有乘除，此理固可推。惟神执天权，悯物思济之。穴泉类蹄涔，幽灵隐其涯。仿佛小双螯，控御蛟龙随。名居列曜尊，箕毕可指撝。顾匪郭索伦，尝辱左手持。滂沱为一纵，岂惟润东菑。灏灏燠气清，浮浮瘴烟披。将闻鼓腹谣，它求折肱医。寸泽垂二惠，此功神所尸。遥知青青麦，春风满陵陂。吾侪饱汤饼，敢后椒浆期。"}