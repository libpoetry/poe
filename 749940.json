{"id":"749940","title":"青神舟中望峨眉","dynasty":"清","author":"易佩绅","text":"自从坠马艰脚力，密迩灵山阻登陟。青衣江上雨初晴，遥见云端苍翠积。舟人谓是峨眉峰，相距百里了可识。我目顿挟心神往，八十四盘以亲历。奇标独出五岳外，睥睨中原亘西极。上拄九重真宰座，中罗亿万神鬼宅。蚕丛能自立区宇，精爽先造此岩壁。江湍如驽舟如箭，俄顷南下几曲折。忽失遥峰不可寻，但见平峦障空碧。由来贤杰在高远，反为卑近宵小隔。我初感之三叹息，继思显晦理亦得。至人可望不可亵，有余不尽终莫逆。君看天际片云飞，悠悠舒卷谁能测。"}