{"id":"1118736","title":"杂兴五首","dynasty":"宋","author":"陆游","text":"谋生在衣食，不仕当作农。识字读农书，岂不贤雕虫。妇当娶农家，养蚕事炊舂。晨耕候春扈，夜织惊秋蛩。畦蔬胜肉羹，社酒如粥醲。毋为慕朝帻，谄笑求见容。家世本臞儒，自奉至俭薄。肉食固难期，间亦阙盐酪。宾朋饭芋豆，时节羹藜藿。偶然设鸡豚，变色相与作。家居常守此，自计岂不乐。蔬园畏蹴蹋，切勿思大嚼。家本徙寿春，遭乱建炎初。南来避狂寇，乃复遇强胡。于时髧两髦，几不保头颅。乱定不敢归，三载东阳居。人事固难料，今乃八十馀。努力未死间，读我先人书。读诗读七月，治书治无逸。王业与农功，事异理则一。此外复何为，齐民有遗术。一饱不啻足，切勿为利訹。大屋起道傍，百鬼阚其室。曷不观陆翁，食菜开九秩。三吴气候异，开岁固多雨。今年已暮春，霁日仅可数。寒气薄腠理，沉痛结心膂。遣奴买药物，日夜事炮煮。端居情怀恶，欲出泥淖阻。安得平生欢，驾言问良苦。"}