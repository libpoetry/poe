{"id":"1123918","title":"范参政自建康得资政宫祠六诗寄呈","dynasty":"宋","author":"赵蕃","text":"闻道石湖天下奇，城南未数阆州稀。江山胜处世或有，祗欠若人相发挥。细思不是乞身难，政为贫贤不放閒。奏疏比闻频叩阙，诏恩今见许还山。出处如公亦甚都，不携西子不思鲈。三高异日当为四，不见方严与范俱。一再将书托置邮，渺然殊未亦湛浮。平生愿识才能见，别去于今岁又周。风月沧浪自逐臣，烟波甫里亦遗民。未闻官号大学士，辞逊雍容得退身。我梦石湖堂上书，烟云鸥鸟不关渠。奥篇隐帙诚难了，辞愿一鸱开锁鱼。"}