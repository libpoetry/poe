{"id":"736523","title":"冒雪访灵皋留饮话旧 其二","dynasty":"清","author":"成文昭","text":"人生几合并，难可预期拟。龚君主我久，怀友念乡里。花晨及月夕，有叹不容已。予时勉慰之，君归日可俟。君归定念我，与今念友似。我安得好怀，二友梦寐里。言之大笑乐，星霜速以驶。我忽来江南，对君念龚子。龚君念二友，此日增愁垒。我将归对龚，语此还思尔。君宁置二友，相思复谋始。山水自高长，梦魂还尺咫。人生几合并，天风蓬蓬耳。"}