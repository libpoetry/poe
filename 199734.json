{"id":"199734","title":"正月十四日游凌云寺","dynasty":"宋代","author":"晁公溯","text":"昔贤登兹山，逸气凌清旻。诵诗怀太白，考易思景纯。至今平羌水，常浸月半轮。追寻所凿室，石古莓苔新。后岂无来者，倏忽迹已陈。壁间记岁月，刻划如龙鳞。自非传一世，烂若配三辰。姓名虽尚存，谁复知其人。我游方之外，久忘实之宾。但饮佛耳泉，永洗凡心尘。"}