{"id":"514599","title":"国子祭酒古廉先生李忠文公哀挽","dynasty":"明","author":"程敏政","text":"文皇中兴初，吉士谁第一。侃侃忠文公，抱此金玉质。官衔应列宿，讲读近清跸。平生愧媕婀，不复计行尼。西曹曾几时，入秉太史笔。仁考适更化，四海期绍述。仰兹尧舜主，或恐有遗失。伏阙陈忠言，激烈动霜日。不惧犯旒扆，诚愿甘斧锧。峨冠者何人，却走仍汗栗。继圣数矜容，恩泽亦洋溢。经帏资辅导，词苑乐閒逸。荏苒双鬓班，老大更岁律。岩岩大司成，宠命一朝出。诸生得耆俊，奋志起经术。云谁干政机，所欲在私昵。古廉匪今士，危谗势相嫉。青衿争代死，白日可屈膝。过眼风涛平，砥柱高崒嵂。乞身一再疏，兴与归鸟疾。故庐西江浒，安坐理参术。天胡产若人，不遣位丞弼。一宵星堕瓦，徒兴哲人恤。恭惟忠节祠，冠佩凡六七。公来居其间，屈指难甲乙。岁时荐蘋藻，生气俨在室。遥遥东阳峰，水上深更密。仁者多后贤，兹事可前必。宿草春菲菲，宰木秋瑟瑟。中有恤典碑，千载腾茂实。"}