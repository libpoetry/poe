{"id":"812712","title":"秋日越秀山怀古","dynasty":"清","author":"吴怡","text":"苍茫吊古独登台，极目天南瘴雾开。一代兴亡悲黍麦，千秋霸业剩蒿莱。塍荒禁苑耕残瓦，潮落珠江冷劫灰。回首玉钩斜畔路，素馨寂寞销寒晖。落日秋原草木彫，断垣残础认前朝。呼鸾道废佳游歇，戏马台荒霸气销。岭海蛮烟愁陆贾，陀城瘴雨吊任嚣。登临不尽沧桑感，怕听西风咽暮涛。"}