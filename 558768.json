{"id":"558768","title":"交州守岁用老杜画山水歌韵","dynasty":"明","author":"张弼","text":"水穷天南江，陆穷天南石。超忽万里岁云迫，我生无处无行迹。尔来除夕安博郊，交墟入夜晖文璧。辉光一自东海东，潮汐正与交南通，翩然归思骖虬龙。迷途滉瀁不知处，手奉日月搏罡风。交人恋岁意无比，蛮童小舞歌下里。骚动诗肠不肯降，拟激狂澜东注水。"}