{"id":"1109401","title":"四用前韵酬达夫","dynasty":"宋","author":"刘弇","text":"怯思酣魂九十中，蚕苗凤子学人慵。来来不会春工意，酝造风光抵死醲。黄金迟日蚁成楼，翠色红光一样浮。短杀五更无客梦，小垂双手有人愁。高阳门巷有人狂，金谷园林数日忙。多事正堪怜考父，不寻花去却循墙。雀缘底事儿童戏，蛙为何人口舌争。待割金明一寻碧，恨无霜剪快如并。叶底蜂儿抛蜜桶，花边猧子乱棋围。一绷周昉新番画，拟就勾芒乞取归。梦草客儿成底句，贪杯吏部觅谁邻。雪衣女软留茶舌，金十奴慵刺绣身。楼台半蘸浮天水，灯火频乾继晷油。桃李不须连夜赏，牡丹它日有高流。稍喜浊醪扶病头，强看狂絮点清流。王鳣叔鲔成何事，不似吞书鲤破愁。提壶芦能送好声，客来长是及门迎。惜花待著连天幕，赌酒须翻卷海觥。折柳愁生灞陵岸，射雕闲杀羽林郎。长安不禁花时夜，京兆于今有赵张。"}