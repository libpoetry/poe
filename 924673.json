{"id":"924673","title":"张恕寺丞益斋","dynasty":"宋","author":"苏辙","text":"人生不读书，空洞一无有。羡君常斋居，散帙满前后。开编试寻绎，阅岁行自富。从横画图出，次第宫商奏。汪洋畜江河，眇莽包林薮。兴亡数千岁，络绎皆在口。顾念今所知，颇觉前日陋。我家亦多书，早岁尝窃叩。晨耕挂牛角，夜烛借邻牖。经年谢宾客，饥坐失昏昼。堆胸稍蟠屈，落笔逢左右。乐如听钧天，醉剧饮醇酎。自从厌蓬荜，误逐功名诱。初心一漂荡，旧学皆榛莠。失足难遽回，抚卷长自诟。幸君无事年，谓可终身守。春耕不厌深，秋穫当自受。金玉或为灾，诗书岂相负。"}