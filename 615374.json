{"id":"615374","title":"送陈子明归省","dynasty":"明","author":"李孙宸","text":"我昔读书仙石城，与君一见快平生。别来荏苒六七载，自结烟霞物外盟。宾鸿社燕遥相望，剡曲多君移雪舫。春来水国百花开，舍北舍南俱共往。遂令意气转雄飞，登坛鞭弭托驱驰。看花题鸟怀俱适，玩水登山乐忘归。自许襟期真不负，那知风雨易前期。浊醪几向习池尽，白日不为鲁阳挥。朔风一夜寒江阁，吹君归梦绕乡国，脂车秣马不迟回。执手歌骊空索寞，满眼江梅未著花，赠行虚折一枝斜。花开后会谁同赏，翘首三城隔暮霞。"}