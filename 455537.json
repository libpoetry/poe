{"id":"455537","title":"题吴静山画","dynasty":"当代","author":"陈永正","text":"吴子作画时，手与心得一。似接宋元君，儃儃不可屈。志欲探天地，胠箧取大物。夜半力能移，五丁毋用乞。万象入其囊，九州归其室。平波浩千里，风雷生咫尺。何论米家山，此是吴家笔。君自绝尘姿，非我敢得失。相交五十载，品茗属接膝。怜才犹一往，世人那许嫉。我手写我心，此诗其仿佛。"}