{"id":"1114462","title":"和人","dynasty":"宋","author":"李洪","text":"杨柳疏疏已报秋，月华如水浸阶头。惜无画手王摩诘，貌取中宵一段愁。池面粼粼已送凉，小窗危坐听风篁。不应尚厌秋来热，已减炎天五刻长。庭前槐树绿阴阴，静听玄蝉尽日吟。枕簟虚凉清梦境，了无俗物动禅心。夕阳返照树头明，天外虹收放晚晴。洗尽尘埃初雨过，一蝉飞入绿槐鸣。"}