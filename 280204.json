{"id":"280204","title":"念奴娇·丁巳八月十六","dynasty":"现代","author":"周学藩","text":"高楼同上，步瑶阶玉砌，纵横层叠。入座黯然疑是梦，梦见星光摇掣。对影闻声，迷烟阻雾，咫尺蓬山隔。钟情太苦，暗中多少磨折。莫道破戒无端，分明为汝，又堕华鬘劫。万事向来常不悔，记得当时曾说。未卜他生，难忘此夜，酿泪都成血。甘心拚了，大千泡幻齐灭。"}