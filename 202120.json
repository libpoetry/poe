{"id":"202120","title":"咏斋诗·古昔诗客长风骚","dynasty":"宋代","author":"李廌","text":"古昔诗客长风骚，云间野鹤鸣九皋。六丁极天十万遭，摄提执策穷牛毛。玄珠罔象谁能及，或长壮丽称雄豪。九原杀气横天高，朔风吹雪沾霜刀。衔枚束甲夜渡洮，军中壮士秉白旄。忿怒不可拔一毫，白狐几腋成一袍。东溟一钓连六鳌，二长不同各有劳。吟咏至审公讥褒，咏斋之乐真陶陶。君毋独乐愈自高，亦当以手援儿曹。"}