{"id":"805868","title":"木兰花慢三首 其二","dynasty":"清","author":"奕绘","text":"少年经过处，记花里，读书楼。有红叶新诗，香囊锦字，一笑亲收。此情此景如梦，怅新知、淹忽起离忧。为问相思几许，一江春水东流。相思冉冉水悠悠。蜡泪暗芸篝。剩青草孤坟，黄蒿废寺，月夜魂游。何时此情忘却，奈凄风、冷雨搅人愁。今日鬓丝禅榻，当年歌舞扬州。"}