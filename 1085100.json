{"id":"1085100","title":"皇子建王生日","dynasty":"宋","author":"王十朋","text":"黄花过后梅花前，云披爱日烘青天。月良阴剥阳欲旋，蓂馀八荚时半千。郁葱佳气烛星躔，帝子来从天日边。淑质岐嶷貌端然，少亲师傅学问专。六籍奥旨能心传，百家诸司咸穷研。馀事翰墨工诗篇，平居为善心拳拳。君亲忠孝尤两全，放远声色尘管弦。明窗自结贤圣缘，吾皇知子能择贤。断自宸衷爱不牵，九重一日丹诏宣。欢声喜气溢幅员，愿王自爱思无愆。仰佩天眷奉周旋，保持王体如临渊。日亲端士远佞便，纸上兴衰鉴古先。诞宸朱邸锡玳筵，鼎来福禄方绵绵。不须丹灶求神仙，不用贝叶慕真诠。诚存性尽万善圆，身与国寿俱千年。"}