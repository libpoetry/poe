{"id":"812417","title":"出门","dynasty":"清","author":"许传霈","text":"前日出门去，云树遽杳渺。何以今日行，依依情难了。缓语不成声，含泪别兄嫂。兄言慎车马，嫂言愿归早。父在依父身，父没依父坟。嗟哉失怙人，何为今日行。瑟瑟西风起，唧唧寒虫鸣。欲去不能去，秋光亦酸辛。侍母登扁舟，无端涕泗流。孩提忙解意，牵衣愿少留。患难分骨肉，两地思悠悠。相忆聚会欢，莫作别离愁。半篙急风雨，家乡逐鼙鼓。回首不能忘，城西一抔土。寄语同里人，漫道关山阻。别时未尽言，可待便鸿补。"}