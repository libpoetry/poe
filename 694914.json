{"id":"694914","title":"南山登高和周太守韵","dynasty":"明","author":"岳正","text":"尘坱无端竟日侵，招提快与故人临。龙山事往成陈迹，莲社僧高识秽心。岭海此身千里外，故园回首五云深。何当棹却扁舟去，不问人间绂与簪。罗衣不怯晓寒侵，山寺追陪五马临。总是龙山遗俗会，须知鸡黍故人心。归田莫待桑榆晚，为客应惭岁月深。寄语西风休落帽，孟嘉头已不胜簪。无奈闲愁万种侵，重阳况在客中临。至今人爱登高节，自古谁知赏菊心。齐国江山悲感后，楚王台榭草莱深。未能免俗聊随俗，也把茱萸上鬓簪。"}