{"id":"1121040","title":"寄王料院三首","dynasty":"宋","author":"岳珂","text":"平生初未识半面，此地相从方及期。举世公清如子少，随时离合岂人为。可堪岁月老奇杰，等是年时经崄巇。閒适不同同患苦，两心惟有一天知。炯炯青灯对拥炉，掣铃夜半读边书。风烟解使寸心折，霜雪顿侵双鬓疏。已事勿言穿塞马，历官可叹上竿鱼。勤劳似此天应报，我自锄犁一任渠。一叶扁舟兴浩然，笔床茶灶旧因缘。帆归西塞秋风外，人在南楼夜月前。情不自由君忆我，老无所用我知天。何时见易园中路，拂石携壶同醉眠。"}