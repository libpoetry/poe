{"id":"564787","title":"登瀛图","dynasty":"明","author":"孙承恩","text":"长安旭日光曈昽，黄金之宫五云中。和风骀荡春融融，六街三市人丛丛。千家启高门，十里飘香尘。绿杨红杏蒸如云，行人快睹三郎君。郎君马上好丰采，此时见者谁不爱。宫袍初着裁制新，唐巾样古流风在。武夫执盖前导行，徙御肃穆无哗惊。垂鞭亸袖貌闲雅，頫仰意态春风生。萧萧如闻骢马鸣，调良亦似知人情。后从者谁大京兆，纷前拥后真光荣。即看此幅谁所摹，人言誇官本，我道登瀛图。三郎君者孰姓氏，有美李子张与胡。秀发山川尽英彦，良工笔下开生面。九州四海莽寥阔，恍惚图中一朝见。同升之义非偶然，侈恩纪盛誇当年。岂惟睽违代瞻对，还使异日儿孙传。吁嗟人生赋命有穷达，致身如此宁非杰。亦知温饱非雅意，更有远大事业希前哲。"}