{"id":"726709","title":"独酌谣","dynasty":"南北朝","author":"沈炯","text":"独酌谣。独酌独长谣。智者不我顾。愚夫余未要。不愚复不智。谁当余见招。所以成独酌。一酌倾一瓢。生涯本漫漫。神理暂超超。再酌矜许史。三酌傲松乔。频烦四五酌。不觉凌丹霄。倏尔厌五鼎。俄然贱九韶。鼓殇无异葬。夷蹠可同朝。龙蠖非不屈。鹏鴳但逍遥。寄语号呶侣。无乃太尘嚣。"}