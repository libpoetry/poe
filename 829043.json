{"id":"829043","title":"鹧鸪天  寄怀孤桐重庆二首","dynasty":"清末近现代初","author":"刘永济","text":"老去填词韵最娇，嘉陵如画且消摇。垆边可有人如月，酒里何妨句满瓢。春逝水，世翻涛，自扶筇杖入蓬蒿。衰灯暗雨巴山道，冰雪关河恨未销。电光火中海又桑，纷纷蚁穴换侯王。物情看到头成雪，剩取芳怀贮锦囊。伤却曲，赋迷阳，秦弓何日射天狼。人间棋局终难了，眼底鸥波万里长。"}