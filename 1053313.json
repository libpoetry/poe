{"id":"1053313","title":"和子由彭蠡湖遇风雪","dynasty":"宋","author":"释道潜","text":"夫子经济材，妙质静而默。当年大廷中，如堵观射策。雄哉贤父兄，一日并辉赫。勋业望夔龙，宁论二千石。扶摇吝不借，困此垂天翼。五载贬筠阳，区区校寻尺。盐车厄骥足，道路行叹惜。脱身当岁晏，行李唯典籍。高怀久达观，不见憔悴色。悠悠东下船，晚次彭蠡侧。江风忽崩腾，江水翻且黑。飘风断黄芦，落雁委砂碛。鹅毛飞雪片，满野来无极。龙骧飞万斛，欲进不可得。淹留向汀湾，萧瑟日将夕。黄昏势渐壮，夜半已堆积。鱼龙亦悲啸，凛气增几席。青灯冷不眠，坐漱元和液。危樯翻晓鸦，霁日动窗隙。搴帏望庐山，万仞绝寸碧。茫茫银世界，荡荡月阃域。顺流复前趋，百里俄顷刻。暂停篙橹喧，却著登山屐。五老笑相迎，千岩委圭璧。纷纷林下士，洗眼冀一识。松门共邀迓，香雾浮羃羃。相将拥寒炉，软语同夙昔。堂堂赤眼师，既往有遗迹。茕然窣堵波，缥缈根石壁。清晨陪拄杖，缓步蹑山肋。裴回憩苍岭，左右抗松枥。猿猱侮僮仆，上下或戏剧。巴僧眉半雪，解后语乡国。却返朱砂峰，招提更岑寂。中藏李氏书，盛事誇绝特。东坡老居士，迩亦有题墨。一览慰君心，都忘远行役。"}