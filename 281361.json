{"id":"281361","title":"戏赠亦仙·亦仙天麒麟","dynasty":"现代","author":"林朝崧","text":"亦仙天麒麟，不可加鞿勒。三十学饮酒，一饮辄一石。胸有万古愁，江潭荡魂魄。欲排天地出，恨身无羽翮。飞扬跋扈气，醉后大嚄唶。目不识泰山，二豪空侍侧。解衣盘礡裸，呕秽恣狼籍。笑示掩鼻人，斯道在屎溺。玩世诚不恭，浩然无愧色。我生颇同嗜，酒户称劲敌。拇战亿千场，诗边斗尤力。君比我谪仙，我比君狂客。往来白社间，一笑称莫逆。近者输一著，因病绝涓滴。呻吟伏床褥，兴会无复昔。灾生由曲糵，我止愿君亦！折齿犹细事，烂肠救不得。醉死岂足贤，如何自戕贼！人生饮酒外，岂无安排策？清谈可忘饥，请君读老易。"}