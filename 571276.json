{"id":"571276","title":"重宿沙驿读屏间甲午三月东巡喜与倪道长高都谏滦州相见之作慨然兴怀明日又得与王道长相见于卢龙遂用前韵重志斯喜亦为三月十六与前若合符契也","dynasty":"明","author":"符锡","text":"东望卢能可几程，重临沙驿兴偏清。沿边坼堠孤云细，到海晴峰列障横。部使偶逢如宿约，容台知爱有深情。同心更有滦汀在，记取题屏莫浪惊。"}