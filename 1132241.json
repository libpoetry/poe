{"id":"1132241","title":"棋","dynasty":"宋","author":"戴翼","text":"休将斤斧向般挥，杀处谁知有活机。我且双关聊自固，君无一眼漫相围。只能暗里龟头缩，怎识伊边虎口危。莫向人前誇己会，降旗几度送君归。部曲纵横听指挥，元来棋算即兵机。双关似铁吴坚壁，一著还魂汉解围。中垒占形包两陕，边隅拓土卷三危。一枰未罢兵书至，战退苻秦奏凯归。"}