{"id":"466339","title":"杂诗","dynasty":"当代","author":"卢青山","text":"幽兰在野石，随风振臭芳。遂令万花草，栩然染其香。桃李辉春姿，芷若何骄煌。谁复顾兰色，容貌自平常。万树移华圃，一丛独淩霜。早知今日事，岂学媚人方。绝顶生孤松，眼底有四海。长枝接苍穹，飓起浩澎湃。君看脚畔荆，蓬勃身躯大。欲满千顷山，独佔谷与濑。推挤松树根，未值一顾睐；夙志在高远，岂屑争蜗界。二目在一面，终然不相见。况我有微衷，与世隔海远。若方之左右，如纸之正反。无用悲凉为，各适其所愿。命驾穷野僻，游嬉造物畹。遥望尘中城，独笑声坦坦。宝剑有寒光，出匣射长空。洞天欲谁补？酷夏号凛风。安敢持示人，怪诧莫能容。十年不一磨，日以水浇锋；将使锈迹满，无令光华雄。今朝试展看，嗟气尚腾龙。惊溪跳石隙，自在山中住。鉴影明于人，濯石洁如玉。谁掘万丈渠，引向人间去？遂令清洁躯，渥浊为浑土。水覆可重收，水浊不可回。善拭吾心腑，无使满尘灰。日暮林中雀，跃跃自来归。草巢筑枝隙，足容粟躯栖。邻家二三户，羽翼相参差。相隔岂云远，分占南北枝。举翮遂可访，此呼彼已知。啄食在裹腹，腹裹在游嬉。与邻聊今昔，教子学低飞。嗟我不得共，独看徒伤悲。何事更誇炫，日傍吾窗西。翳翳堂前树，盘盘荫我椽。七载无一语，淡淡自宁安。树下青春人，背脊渐弓弯。将欲寻相语，昂首已入天。共此昼夜回，同在一庭住。我日读蠹书，子饮天雨露；书使我心老，雨使子态好。造物岂私嬖，偏令我枯槁？今生任天化，旦夕莫可知。我无一亲旧，唯子曾相依。蜕然委土日，可为我一悲？"}