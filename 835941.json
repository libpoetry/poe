{"id":"835941","title":"高阳台 寄蓉舫夫子","dynasty":"清末民国初","author":"叶璧华","text":"蝶翅花牵，莺梭柳织，韶光转眼心惊。几曲雕阑，曾经翠袖同凭。子规并作离声苦，更销魂、风雨长亭。盼斜阳、帽影鞭丝，一抹山青。如今回首西堂路，又燕僝莺僽，春晓花萦。湖海吟身，那堪蓬梗飘零。何时重刻红窗烛，漾茶烟、小倚云屏。再休题、封侯佳话，锦片前程。"}