{"id":"708311","title":"东风第一枝  用史邦卿韵","dynasty":"明末清初","author":"龚鼎孳","text":"凤络霞绒，莲铺金索，横桥檀雾吹暖。玉奁半懒春妆，一笑上楼入浅，朱衾画幔，紧围定、梦憨心软。自题名、年少多情，不及杏梁朝燕。云母阁、主司青眼。团扇第、书生睹面。醉扶璧月飞琼。琐合柳乌小苑。珊瑚联枕，楚雨径、神峰如线。爱紫兰、报放双头，恰好阮郎初见。"}