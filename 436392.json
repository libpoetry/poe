{"id":"436392","title":"冯弟自北山来出其旧所为诗百馀篇虽未暇尽读尝鼎一脔足知馀味吾弟离群索居无师友之益能自道其所志盖绝无而仅有者也虽然掘井九仞而不及泉犹为弃井耳适汉臣张君见过论文话旧以及吾弟之贤因作诗许其所已能而勉其所未至以寄之幸时复观览以自警省勿徒实箧笥而已","dynasty":"金末元初","author":"段克己","text":"少年事业莫蹉跎，听我尊前一曲歌。铸剑必期经百鍊，为文固自要三多。凡胎须得丹砂换，壮志休辞铁砚磨。平地为山由一篑，词源他日看银河。"}