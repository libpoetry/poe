{"id":"503333","title":"山中喜故人绣衣使者见过","dynasty":"明","author":"王恭","text":"谷口夜来雨，闭门碧苔深。单居绝俦侣，郁郁愁我心。台中故人旧相得，别来不道青云隔。骢毛骏马绣衣裳，飘飘来问山中客。山中野人独布衣，十年分与故人稀。薜萝深庭开花径，猿鸟声中候竹扉。西游不问行来久，且喜林间一携手。几度空看海上云，相逢好醉杯中酒。酒酣击剑歌未终，樽前别思又匆匆。羡君大隐金门里，嗟予还卧青山中。山中寥寥日将夕，芳草萋萋谩相忆。满地残花送马蹄，天涯目断愁难极。"}