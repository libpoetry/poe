{"id":"1112035","title":"饯赵物斛三首","dynasty":"宋","author":"吴潜","text":"九折羊肠路险巇，险巇过了始平夷。风霜雨露无非教，菌槿椒兰各有时。退步元来天地阔，扪心自是鬼神知。莫嫌载月舟如洗，赢得清名满海涯。同寅两载意何倾，不是人间儿女情。嫉恶吾方欠隐忍，锄奸君亦太分明。是非烈日秋霜劲，利害浮埃抹电轻。临别一言何所赠，做人须做十分成。精义无穷在邺签，更须于易倍深拈。阳奇阴偶机难测，往屈来伸理可占。有谓宣尼夫乃佞，或云仲子乌能廉。圣贤言行多参考，美疢犹应用石砭。"}