{"id":"693397","title":"游昭觉寺归途偶成三首","dynasty":"明","author":"苏葵","text":"万个琅玕一径幽，禅房清绝四时秋。聊从石上三生话，偶作尘中半日游。不计赢输棋信手，拚教酩酊酒添筹。肩舆兀兀归来晚，稚子拦街笑醉侯。偶过山寺访支公，千树松涛落午舂。露草未凋沿涧碧，霜枫新染隔林红。香烟袅袅来翔鹤，钵水清清隐伏龙。诗兴有馀尊酒尽，强挥归袂入城中。寻僧十里出郊垌，才到招提便觉清。露竹受风迎客舞，山花经雨向人明。大瓢吸酒嶙峋兴，小院敲棋剥啄声。天际轻阴非日暮，从容更了乐游情。"}