{"id":"196009","title":"金盏子·奖绿催红","dynasty":"宋代","author":"史达祖","text":"奖绿催红，仰一番膏雨，始张春色。未踏画桥烟，江南岸、应是草秾花密。尚忆溅裙苹溪，觉诗愁相觅。光风外，除是倩莺烦燕，谩通消息。梨花夜来白。相思梦、空阑一林月。深深柳枝巷陌，难重遇、弓弯两袖云碧。见说倦理秦筝，怯春葱无力。空遣恨，当时留秀句，苍苔蠹壁。"}