{"id":"1235194","title":"试院杂题五首","dynasty":"元","author":"马祖常","text":"小雨霏微不作泥，棘闱鱼钥待晨鸡。银袍影近花灯立，綵户光连粉署题。霢霂已沾文运庆，絪缊犹觉化钧齐。端门三月黄金榜，应有商霖应上奎。莲炬银台堕蜡泥，氍毹重席织文鸡。计偕万里人交趾，骨买千金马月题。省树春回珠蕊亚，御沟冰泮缬波齐。胪传名上多龙虎，昨夕官占已报奎。春闱新雨透花泥，学士联诗拟斗鸡。騕袅龙媒来大宛，狻猊狮子出雕题。宫花压帽牌金小，官锦裁袍绶綵齐。奏牍三千方朔健，天章烂熳象西奎。歌诗且莫到青泥，好倩王褒颂碧鸡。人去淮南愁米价，雁来江北问书题。催花晓树飘帘密，滋麦春膏覆垄齐。最喜泰阶平在位，众星分次绕明奎。游客春来醉若泥，摄官一月伏雌鸡。连茵夜听同年语，写纸朝分举子题。画阁薰香金篆郁，银台烧烛玉虫齐。太官已具恩荣宴，列宿重辉想次奎。"}