{"id":"1116666","title":"南堂五首","dynasty":"宋","author":"苏轼","text":"江上西山半隐堤，此邦台馆一时西。南堂独有西南向，卧看千帆落浅溪。暮年眼力嗟犹在，多病颠毛却未华。故作明窗书小字，更开幽室养丹砂。他时夜雨困移床，坐厌愁声点客肠。一听南堂新瓦响，似闻东坞小荷香。山家为割千房蜜，稚子新畦五亩蔬。更有南堂堪著客，不忧门外故人车。扫地焚香闭阁眠，簟纹如水帐如烟。客来梦觉知何处，挂起西窗浪接天。"}