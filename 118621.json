{"id":"118621","title":"寄内·与君少年初相识","dynasty":"宋代","author":"苏辙","text":"与君少年初相识，君年十五我十七。上事姑章旁兄弟，君虽少年少过失。昏晨定省岁月短，五十还朝定何益。忧深责重乐无几，失足一坠南海北。身居穽中不见天，仰面虚空闻下石。丈夫学道等忧患，妇人亦尔何从得。归来旧许生白须，回顾惭君发如漆。迁居汝南复何事，龟老支床随所掷。相望一月两得书，闻君肺病久消释。我经三伏常暴下，近喜秋风扫烝湿。病除寝食未复故，相见犹惊身似腊。刘根夫妇俱有道，去日饶君著鞭策。"}