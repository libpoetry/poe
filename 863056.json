{"id":"863056","title":"次韵刘希颜李泰发龙井寿圣请献辨才诗","dynasty":"宋","author":"王洋","text":"古人重好古，今人徒赏今。赏今拘近俗，何以劳寸心。昔者臞面仙，分符此来临。邦君舍华轩，老人独散襟。从容尘领间，消息禅虑深。道人本绝俗，猗兰故相寻。风流右将军，寂寞支道林。泉石诚膏肓，此病难与箴。瓶盂饱粥饭，巾氎替裳簪。万家辞近市，寸碧依摇岑。迩来四十年，何人发孤吟。亦有好事者，杖藜访层阴。鹅溪唤画像，金薤锵瑶林。赏遇既落落，风神见森森。此道果有继，不忧风雨侵。谁言殊缁俗，二士邺与钦。"}