{"id":"713614","title":"橐驼行","dynasty":"明末清初","author":"屈大均","text":"橐驼生一女，不肯与之乳。羌儿谓橐驼，恩薄乃如许。女亦肉为鞍，女亦力如虎。重能驮帐房，可眠我妻女。屈足受重载，万斛如鸿羽。中国奇畜稀，肿背人争取。牝牡不用分，独峰亦爱汝。泉脉每能知，跑地水如缕。青海热风来，先鸣报行旅。粪烟直上时，望似狼烟举。有时亦人立，两脚相支拒。夏至虽退毛，封牛谁敢侮。橐驼且自欢，听我兜离语。我鼓大琵琶，一曲为而舞。橐驼知音声，湩流复如雨。饱饫橐驼儿，蹄峰免刀俎。"}