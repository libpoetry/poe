{"id":"643133","title":"题王继贤山浦楼诗卷","dynasty":"明","author":"胡奎","text":"丰城客子王季友，复有云仍继其后。我来五载寓钟陵，每想凭高摘星斗。楼居宛在城之西，中有百尺青云梯。西山南浦望中见，飞云捲雨天暝迷。滕王高阁今何在，唯有江山留胜槩。昨夜神龙挟雨来，洗出波斯万螺黛。我欲笑拍洪崖肩，飘然驾鸿凌紫烟。俯视东溟一杯小，门外黄尘空扰扰。"}