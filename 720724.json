{"id":"720724","title":"眉妩  新月","dynasty":"明末清初","author":"屈大均","text":"喜纤纤钩挂，淡淡痕生，初试素娥手。未作瑶台镜娟娟影，新眉随意描就。短长漫斗。想玉葱、殊未消瘦。最堪爱、宛转画楼前，半规映珠斗。仙样唐宫那有。叹玉蜍独处，金兔无偶。不死虽偷药，凄凉甚、教人翻恨王母。素娥未久，更两宵、弓影全彀。看三两，天狼、光坠贯他左肘。"}