{"id":"699150","title":"乌栖曲","dynasty":"明","author":"徐熥","text":"高楼四面栽杨柳，白马骊珂暂回首。玉壶美酒任君沽，妾身十五已当垆。微灭银灯隔重幔，宛转娇声恣啼唤。不辞今夕尽风流，只愁明日见君羞。帐中弱态含娇妩，一夜为云更为雨。汝南鸡啼天未明，与君还尽片时情。月衔半岭灯将灭，罗衫掩泪送君别。入门独自剔残灯，寻思无限夜来情。"}