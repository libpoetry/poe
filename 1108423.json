{"id":"1108423","title":"昔陈北山赵南塘二老各有观物十咏笔力高妙暮年偶效颦为之韵险不复和也 五憎","dynasty":"宋","author":"刘克庄","text":"伺夜偏乘隙，逢人辄噬肤。不饶豫让炭，肯恕玉环酥。闇空愁逢蝠，虚檐巧避蛛。吾无红拂妓，姑命小奴驱。绛帕妖方士，青襟小茂才。集瓜讥汝否，止棘刺谁哉。倏忽寻声去，曾无濯足来。吾衰臂力短，驱去复飞回。么么常情忽，潜形未易知。嗅香太尉足，起粟婕妤肌。醯瓮偏常集，纱厨巧似窥。平生长麈尾，至此竟难麾。物理或难诘，疑经多未通。蜚虽笔麟史，荔不产龟蒙。记异因同蜮，为灾岂减螽。恨余非博识，安敢注鱼虫。不觉渠泥臭，偏依井干蹲。声尤粗水鸟，腹欲大河豚。焚鞠存经训，如簧避谮言。主人方戒杀，毋怪尔徒喧。"}