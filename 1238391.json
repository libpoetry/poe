{"id":"1238391","title":"颖语次杨廉夫进士古声韵","dynasty":"元末明初","author":"王冕","text":"老颖冰满头，不识宫妓口。穷年岂无为？弃置如敝帚。玉杯渐消磨，含默甘老丑。余生重其功，怅然怀永久。昔在三坟前，勇锐破绳纽。叔世去籀法，十鼓迷八九。玄风变复变，款识归瓦缶。春秋已获麟，大义孰为守？纷纷鸡雉翰，峥嵘出其右。班生狂不事，张生颠欲走。空余五色梦，幻入歌奴手。世乏昌黎才，谁能传其后？削纤管城封，寂寞中山胄。所以胥吏徒，刻核嘲腐朽。"}