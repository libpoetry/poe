{"id":"864352","title":"除夕","dynasty":"宋","author":"王铚","text":"一岁尽今夕，既往那可追。疏梅吐幽艳，轻冰释寒澌。新陈自相代，长作万古悲。亦复强取醉，椒盘杂儿嬉。天回万象春，除尽群阴卑。地除众枯槁，从今作华滋。一除不可复，绿发成鬓丝。此是有尽处，那知无尽时。凡所未除者，所愿皆除之。晚景安分守，幻身绝思维。生死我所明，圣贤吾所师。优游观物变，翼戢仍鲜差。山岳惟尘尔，寸心不可移。浩歌自达晓，自信何用疑。楼头画角声，已逐东风吹。"}