{"id":"455991","title":"寻龙山纪游","dynasty":"当代","author":"刘雄","text":"蠹鱼生涯亦堪伤，左绵春色可断肠。力疾寻胜就山水，已见四野菜花黄。小艇欹侧入溶洞，石壁嵚嵜出剑铓。移时舍舟即平地，石磴高下曲径长。穿行颇觉折腰累，豁然开朗透天光。百舌竞春啼不住，日影筛金撒林篁。拾级以登得古镇，具体而微民俗彰。传闻布景供戏剧，生世何殊戏一场。山中石林称壮观，瑶草奇花共芬芳。虎踞龙蹲态各异，茧足未碍遍徜徉。才探深谷名忘忧，又上高亭号望乡。俯瞰城郭小如丸，江流似带失洋洋。我今客舍逾一纪，行年亦复四十强。百无一用更无成，蹉跎唯得两鬓霜。转念蜉蝣在天地，何足芥蒂齐得丧。鼎鼎百年休自苦，有山便登水便航。"}