{"id":"573844","title":"久闻徐朝文讣见胡献臣始信","dynasty":"明","author":"邵宝","text":"明听得金矢，有誉淮海区。南征载持宪，清风与之俱。楚氛接腥蜃，兵符杂刑书。郑侨戒水狎，一日三年如。慈元复祠庙，俨然古文儒。坐令弄潢子，稍戢萑蒲馀。进阶始称使，滇途险仍纡。方忧万里驾，坦道生悲吁。君病果何似，却怪平生臞。琼瑰夙入梦，邱首真成虚。瞑矣缘国事，浅之谁敢欤。野哭古所恶，洒泪兰陵墟。"}