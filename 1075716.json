{"id":"1075716","title":"木犀方花一首","dynasty":"宋","author":"周紫芝","text":"西湖八九月，秋叶日夜凋。两山各峥嵘，气与秋争高。天亦念幽绝，芬芳托孤标。要令列仙臞，一洗桃李骄。往往遣暗香，时时入高飙。绿叶未改色，微黄澹烟梢。可爱不可名，模写徒自劳。向来蜡梅花，相去无丝毫。但恨此花迟，不借春雨膏。尚可配精蕊，傲霜分两豪。金钱不知数，狼藉蒙讥嘲。可怜贵人家，渍蜜纷煎熬。坐令林下姿，半入金猊焦。闺房漫脂泽，此恨何由消。"}