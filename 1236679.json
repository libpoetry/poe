{"id":"1236679","title":"后骑吹曲词九首 吉语","dynasty":"元","author":"耶律铸","text":"交锋接矢无虚月，按甲休兵定几时。计日必须闻吉语，敢先期献凯歌辞。黄花堆上冷云閒，犷骑雷奔去又还。说敌纷争自相溃，回戈霆斗过金山。曜我皇威下帝台，灵旂直傃北庭开。定应六出奇寒雪，瀚海阴风结陈来。陈兵阔里黄芦淀，转战斜车白草?。飞骑星驰穿处月，追亡逐北入沙陀。贝冑星离争射日，蜂旗云合迥生风。雷驰霆击相纷薄，独乐河边水草中。熊罴此去从天定，枭獍当来自不周。清一八纮天意在，已教克复了神州。磨崖金字昆崙颂，勒石银书逻逤铭。且述要知方略在，圣人不战屈人兵。柔服禺强总四溟，神开宝历见时清。夜陪万国升平望，蹈咏清风播颂声。"}