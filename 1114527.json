{"id":"1114527","title":"费文达除夔漕作此贺之三首","dynasty":"宋","author":"李流谦","text":"分明馀润彻眉间，道德根源固晔然。宝篆印泥初不著，神机贯札自无前。丝纶新渥荣三昼，鼎铉深知眇一涓。两禁只今谁妙手，岷峨人物半吴天。吉音一纸疾邮传，白帝城头劝著鞭。楚树已沾新雨露，蜀江行换好风烟。政须急拯沟中瘠，不用多流地上钱。一节故应关象纬，向来两使动星躔。刻鹄工夫愧不量，弓裘遗绪可能忘。一廛未遂耕桑计，半世空磨翰墨场。桐烬偶收非有意，璧瑕误指亦何伤。霜松不学閒桃李，报答东君日月长。"}