{"id":"864237","title":"与郭寿翁俱客钱塘寿翁归吉州追饯至龙山白塔寺惜别怅然终日始登车而去既行旬日予得请庐山太平观将归隐浙东山中寄诗奉怀","dynasty":"宋","author":"王铚","text":"江边孤寺旧曾经，重枉骊驹当短亭。落日催人心去住，东风回首泪飘零。魂归但觉枫林黑，书就终期汗简青。归隐我无冲斗气，相思时望少微星。"}