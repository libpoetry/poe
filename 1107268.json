{"id":"1107268","title":"寄上范蜀公二首","dynasty":"宋","author":"冯山","text":"去就人兼众美难，侍郎高望肃衣冠。每寻当世群公议，更在清流绝等看。楚屈辞多谁谤国，汉疏名重只休官。求仁已得无馀憾，自向冥冥著羽翰。拱极星文动少微，西南风物重光辉。平生亲友倾心望，共庆功名毕手归。车马欢声传里巷，松楸佳气杂烟霏。长卿儿戏扬雄拙，未足公前较是非。"}