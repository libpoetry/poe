{"id":"155982","title":"安抚开府史丞相诞辰","dynasty":"宋代","author":"喻良能","text":"一年好处橘初绿，雨后秋容净如沐。潭潭大府忠孝家。黄堂正奏千秋曲。挥毫落纸妙卿云，千佛经中蚤致身。横飞直上九万里，金鱼玉带真天人。筹边利国知谁似，直节长才堪重寄。手扶杲日照乾坤，力转洪钧陶品汇。橐兜戟纛粲煌煌，紫极联休衮绣光。暂向闽都分帅阃，再归天阙致时康。鲰生才业等袜线，昔辱甄收今论荐。喜看太白应长庚，乐颂燕公符玉燕。旧闻庄叟说太椿，八千为秋八千春。愿将眉寿同长久，永作王家柱石臣。"}