{"id":"479649","title":"次晚风雪又作用前韵","dynasty":"明","author":"顾清","text":"玉龙飞天从万虬，下与白凤窥红楼。天人剪水碧云霄，幻作万宝无人收。晚来疾风振林谷，时复乱牛同一牟。蒋生扁舟泊何处，纵有美酒还堪愁。进之病骨近始苏，旅食岂为鱼羹留。炉灰拨残红烛短，谁与再倾双玉舟。一夫失所是予责，二气迭胜非人谋。夜阑寒甚欲就枕，解带却愧狐重裘。"}