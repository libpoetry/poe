{"id":"269805","title":"双头莲·次周清真韵","dynasty":"现代","author":"吴湖帆","text":"玉局才高，小山情重，多少丽痕，相思忏语，写入素弦，渐渍锦红笺碧。荡春色。罗绮风流，沧江云梦，零落翠环，浮沈画舸，几曲断肠，莫道莺能识。又愁隔。还暗思醉舞，酣歌谁适。瞬目芳菲，染心泥絮紫陌。殢人朝夕。飞花金粉，细雨珠帘，泪曾共滴。甚何处，好流连，去访消寻息。"}