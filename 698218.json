{"id":"698218","title":"赠奚元启二首用宾之韵","dynasty":"明","author":"倪岳","text":"何处寻君一叩关，春风谈笑正忘还。客边已是经年别，病后浑非此日閒。老去宦情依北斗，晚来吟趣对西山。也应莫怪经过少，尊酒相逢足解颜。门巷萧条昼不关，故园迢递梦中还。一年风景又如此，百岁光阴皆等閒。愧我春愁浓似酒，怜君诗骨瘦如山。微官久负匡时术，饱食能无独厚颜。"}