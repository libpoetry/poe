{"id":"1026789","title":"治圃","dynasty":"宋","author":"韩维","text":"久雨地气泄，百草日以滋。勃然翳我圃，积茀不可治。遂令萧艾质，唐突兰蕙姿。鸿鹄不肯下，跳蛙恃而嘻。长林困缠绕，萝蔓郁四垂。青云避蒙密，白日为蔽亏。久与人迹绝，阴有物怪窥。涉秋月既仲，薙人事芟夷。援斧一挥拂，榛芜为之披。俯怜蚁穴乱，坐听虫响移。濯濯行树色，涓涓佳菊枝。凉风自西来，众叶光参差。墙堵豁已去，南亭见华榱。却下走直道，无复蛇虺疑。维此峙嘉堋，饮射之所施。循玩失前秽，放怀得新怡。如昔汉初定，礼法坏不支。叔孙刬秦弊，树茅绝其仪。皇皇天子庭，一旦罗尊卑。表位肃以整，衣冠纷陆离。圃也不足道，拔邪亦由斯。作诗试永歌，愤涕下交颐。"}