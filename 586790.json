{"id":"586790","title":"先德录为操江张公题","dynasty":"明","author":"钟芳","text":"罗浮之隈清江曲，绵绵世泽先贤躅。遗经独抱向皋原，闲课儿童事耕读。十年养就瑰特姿，一官俄逐双凫飞。绾符南牧有馀力，坐令蔀屋回晶辉。西风潇飕动归兴，故园松菊寻幽径。缟衣素练聊自娱，清樽白发欢相映。亭亭琪树发庭柯，葱苍直与霄汉摩。日光五色照眼烂，撑拄大厦畴能过。铁冠嶷嶷含霜锷，文彩后先总殊渥。和气谁云萃一堂，霖雨会苏九州涸。"}