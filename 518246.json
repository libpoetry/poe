{"id":"518246","title":"十八学士卷","dynasty":"明","author":"唐文凤","text":"隋亡晋阳启唐祚，锦帆未返江都路。野鸟为鸾人肆欺，天心厌乱谁能诉。一朝裴寂成深谋，家国转变汝所由。白旄黄钺两京定，四海晏然无所忧。功高德厚称神武，太子齐王安足数。忠臣猛将任股肱，宠异宏开天策府。当时贤俊十八人，嘉谟直道情相亲。可否献替陈至理，何曾宛转全天伦。瀛洲茫茫近蓬岛，迥隔尘寰风日好。如纶如綍出王言，戒逸戒奢箴大宝。或称博学行秘书，或称忠鲠智有馀。阴阳大化任调燮，经籍奥义烦分区。殷勤畴咨当世务，司勋记室并主簿。考功祭酒博士伦，著作参军典签数。是中诸子皆良才，十七可尊一可猜。如何骁腾众龙媒，著彼碌碌真驽骀。岂知诒谋传后祸，雨露才沾鬓云妥。此獠空怜头血流，斛麦谀言无不可。清风环佩声珊珊，抠趋进退意气閒。龙眠居士有佳趣，好事写入画图间。我今展卷起深想，千古神交见神像。一时陈迹付逝波，肯信流芳在天壤。只今幸际休明时，虞舜至治应无为。群贤毕集玉堂署，咫尺瀛洲端可期。圣朝岂无此学士，我亦趋朝拜丹陛。古今人物许同俦，留取声名继青史。"}