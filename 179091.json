{"id":"179091","title":"扬州堡寨·西风一舸来扬州","dynasty":"宋代","author":"袁说友","text":"西风一舸来扬州，疋马直上新城头。环城九里十六步，一一峭壁临深沟。俄焉唯喏两军士，众手指示陈其由。扬鞭试问筑城意，曰堡曰寨何所谋。诵言长淮十六郡，天险地利兹其尤。江横万里限南北，藉此屏翰屯咽喉。向来强敌蹈此境，夜半一叱遭虔刘。平畴旷野不可限，一城未足防侵牟。高城西北古城后，因势决策成楚丘。四门大开楼橹备，中有万甲藏戈予。譬如一铠何足恃，被之重铠前无忧。乃知旧臣建议仅出此，我亦策马嗟去休。不知城二势则一，添足画它真赘疣。君不见紫岩先昔，钓桥深堑先防秋。当时方略岂不究，而使浪策为今羞。吁哉成事不复说，只恐说计无时酬。书生衔命偶经履，一见敢谓可与不。世间万事一笑里，轻帆送我催行舟。"}