{"id":"292208","title":"金缕衣·别友","dynasty":"现代","author":"张慎仪","text":"同是东川客。又谁知、临沧祖饯，转劳惜别。买得短艭沙岸舣，恰好波渌数尺。最无那、风前铁笛。吹彻碧空云寸裂。看垂杨、也带愁颜色。龙钟泪，我先滴。如其旅况真萧瑟。忆相逢、斗茶说饼，荷晨菊夕。偻指西迟才几日，又屈落红春寂。慨携手、河梁赠策。一纸家书修未得，报平安幸代传萍迹。归期在，桔涂月。"}