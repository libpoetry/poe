{"id":"1235983","title":"江城杂咏七首","dynasty":"元","author":"张仲深","text":"望远孤城暮，村虚树木稀。故山元有约，此日未忘归。沙晚雁声起，江寒天景微。平生萧散意，莫遣寸心违。西风满天地，行子夕阳前。南浦人争渡，清江夜有船。异乡孤客泪，隔竹小家烟。风物今如此，登临一惘然。十月风霜劲，长空雁正愁。不辞关塞远，故作稻粱谋。影落横塘北，声寒古渡头。羁人耿无寐，危枕在江楼。原头数杨柳，叶尽晚依依。岁晏北风劲，天寒行旅稀。江鲈从网得，水鸟逐船飞。渔子津西去，黄昏得酒归。方冬气候变，纵目意凄迷。千里兼吴越，南州带鼓鼙。地连江栈阔，天入海门低。归路何愁寂，寒城鸦乱啼。霜空澹孤月，此夕十分清。乌鹊寒无梦，关河夜自明。入帘微影落，开户素华倾。万里还如许，姮娥不世情。霜露下林薄，江干岁事阑。起来风力恶，不放酒杯乾。南土旌旗满，孤城鼓角寒。百年如梦寐，头黑好相看。"}