{"id":"1099284","title":"苏李松石图赞","dynasty":"宋","author":"张侃","text":"东坡先生，锦绣心胸。戏作怪石，一时告功。当其落笔，雨霈风从。齐安赤壁，惠州鹤峰。十年饱览，孰可撄锋。温润枯淡，变态不同。一卷之石，作倚盘松。龙眠居士，孰羁其踪。一瞬八表，如鹤在空。东坡颂美，佳名日穹。明窗展观，松古石窿。天下之宝，岂间穷通。东坡之节，龙眠之隐。一异出处，如琴加轸。吁嗟二公，人中之龙。百馀岁后，仰止英风。我生后时，何以形容。纪述惟赞，愧非扬雄。"}