{"id":"564795","title":"问月","dynasty":"明","author":"孙承恩","text":"昔年李白问月曾有诗，我亦有语申讯之。一从开辟有天地，不知尔月还与天地先后来何时。同日在天作两目，何为行天有迟速。妖蟆何能蚀尔灵，狡兔何智入尔腹。吴刚斫斧何得休，羿妻到今还在否。既云盈亏有定理，何用三万八千户岁岁年年脩复脩。古往今来几经世，古人今人果同异。乾坤变故日相寻，照见吾人几荣瘁。世道日降民生痌，见之应为达天公。为天目精尔恒职，不尔虽见诚何庸。问之嘿嘿了无语，还驾綵云天外去。老夫空斋无所为，矫首苍茫自延伫。"}