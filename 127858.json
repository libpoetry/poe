{"id":"127858","title":"游仙·严驾发沧浪","dynasty":"宋代","author":"曹勋","text":"严驾发沧浪，行乐从所之。方诸款青童，隐景朝郁仪。流金戒前导，玉节纷萎蕤。运策乘飞电，扬旌耀彩霓。斑龙承倒景，蠖略翔紫微。命我发金策，受事临西垂。白帝启真籙，斟酌合四时。解带清商馆，置酒璇渊池。高酣发空谣，群响凄以悲。海水变苍陆，翻覆如奕棋。咄叱红尘子，役役何所为。"}