{"id":"609864","title":"送督学陈章阁公以楚藩镇润州","dynasty":"明","author":"韩上桂","text":"有美一人曳明瑶，左贯日月右招摇。驱云车兮驾神马，弁长缨兮激玉箫。玉箫兮几弄，缥缈行云朝相送。已从合浦探明珠，更向罗浮听朱凤。朱凤翩翩远而致，玉贝连环若编次。九秋夜雨长蔬畦，两岸芙蓉映相媚。泽国犹思佩楚兰，歌当郢雪春风寒。湘灵鼓瑟不可见，巫山玉女空盘桓。送君更对苏台月，蟾镜晶荧彻毫发。当年步屧委苔尘，几见月圆还月缺。勾践城边遍绿荪，要离冢上寒云繁。长洲茂苑花常满，到日鸣珂引绣轩。绣轩错毂绮罗春，扬子江头杨柳新。溧阳古庙荒芜尽，棹歌谁念芦中人。君今仗节驻江南，回首青山桂树林。霜落吴门枫叶冷，望美人兮感我心。"}