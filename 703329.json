{"id":"703329","title":"喜井莘厓孝廉从都中来省其尊人存士先生于永安官舍后入珠江过访出见和红鸟诗材致翩翩因赠二律","dynasty":"明","author":"释今无","text":"披襟尤爱事南图，鹊起曾闻溢庆殊。司马文心原锦绣，徐陵笔架是珊瑚。诗裁仙径先红羽，月泛珠江满玉壶。最好五云缭绕处，一门蝌蚪壮皇都。琴书万里老莱心，梅岭鹅城路更深。黄映官衙秋里菊，绿招游兴酒边林。龙门旧事谁堪续，狐腋蛮风不当侵。海寺孤僧无限意，石楼烟暖对华簪。"}