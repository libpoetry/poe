{"id":"1139068","title":"送徐允伯","dynasty":"宋末元初","author":"陆文圭","text":"古有淳寂乡，君与陶阮到。每评伯伦颂，谓胜周公诰。山间童负锸，台下人拾帽。短鞭跨辽碣，破毯眠雪窖。归来四壁立，挟册坐乡校。悠悠泮宫水，羹有芹可芼。案上方醉吟，室中已饥告。长瓶卧虚檐，破釜架空灶。翠眉方与齐，赪颊忽自悼。愁踏布衾裂，羞拆海图倒。先生乐陶然，美睡呼不觉。达士多迂拙，庸儿竞嘲噪。岂知海上鲲，姑隐雾中豹。岁晚空斋人，杖屦辱相好。百钱呼儿沽，一榻为君扫。浩兴忽长歌，衰意亦旁噪。衔杯孤月落，椎壁四邻闹。明当远行役，寒雨映客棹。秋江蒲稗深，伫子平安报。"}