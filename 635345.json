{"id":"635345","title":"送李明府归田用郭蓺圃韵","dynasty":"明","author":"成鹫","text":"此心如虚舟，浮名等匏系。东门有爰居，不受臧孙祭。散木与散人，深山托深柢。万事由自然，四海皆兄弟。当局早息肩，旁观争见替。达人知止足，俗士忘聋蔽。园绮避汉高，巢由傲尧帝。躬耕负郭田，努力完官税。问俗但桑麻，安居无瘴疠。仰见古人心，俯顺时王制。真乐只自如，烦言岂容赘。善哉绥山翁，解组歌丛桂。倦鸟思旧林，春光正晴霁。老稚相扶将，攀辕情孔泥。慈母顾复勤，十步一为憩。焉知长往心，故作淹留计。我本林下人，卧雪柴门闭。云月总同情，溪山各殊势。长携龙尾车，相与事耕蓺。黾勉报知音，遐心得遥契。郭子登仙俦，长歌送兰枻。归来过弊庐，话到阳乌逝。出君远寄诗，吟诗当分袂。宾雁去已遥，报书怅迢递。我闻龙门山，昔有苏汝砺。藏书三万卷，日久蒙尘秽。君归好卜居，云台峙天际。开卷豁双眸，著书发灵慧。香国盛芳菲，空谷多兰蕙。采之持赠谁，好风远还济。回首野棠春，清阴成广蔽。美人去不来，芳踪畴可继。野老甘守株，窘步防颠蹶。驰想到蚕丛，山川未留滞。神交如珀针，离忧宁芥蒂。坚彼松柏操，后凋在寒岁。"}