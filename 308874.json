{"id":"308874","title":"薄倖·八十松风馆海棠最胜，吟者多尚白，盖标其好之清也，余有讥焉","dynasty":"现代","author":"赵熙","text":"小红犹小。甚脉脉芳心便好。费多少鲛绡浓泪，化出灵芸风貌，倚新妆何事含愁，嫣然名里鸾星照。问怨叶分娇，圆樱淡点，那个秋娘能肖。曾记欲仙姑水，香艳处，胭脂难扫。绛河三世影，娟娟风蝶，茜痕还认裙腰抱。玉奴微笑。似前宵画烛窥人，一枕酡颜俏。心心结子，脸上春潮动了。"}