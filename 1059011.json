{"id":"1059011","title":"次韵醇中见寄","dynasty":"宋","author":"邹浩","text":"此身风中蓬，飘飖洛西豪。所向不胶漆，杜门天自高。坐怀平生友，皎皎眉间毫。书随鹊声来，厚我逾绨袍。如何东野鸣，亦复追离骚。彼苍久已均，后逸须先劳。试看刀笔微，他日犹萧曹。麴蘖正多事，要在餔其糟。勿谓伯乐死，辕下终奇遭。况乃掣电中，几许堪游遨。展江涵清空，春光集渔舠。命驾裁数驿，慰此心忉忉。吕安何人斯，君首无徒搔。"}