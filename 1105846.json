{"id":"1105846","title":"和因上人四首","dynasty":"宋","author":"王之道","text":"拍天湖水乱蛙鸣，雨脚随风泼细尘。翠幄不开杨柳晚，红云初坐海棠春。茭葑弥天眼界幽，浇愁应办酒如油。坐怜渔父机心胜，万顷春苗不下鸥。水云深处见人烟，桑柘鸣鸠似可怜。却怪银泥环四壁，由来春雨上蜗涎。荼蘼花底照衰颜，风送馀香到酒间。春色他年尚无恙，红裙来继谢东山。"}