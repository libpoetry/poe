{"id":"1043690","title":"原父舍人爰自春坊迁职史氏未更晦望旋有新命增秩谏省跻荣纶阁斐然成篇以伸欢贺","dynasty":"宋","author":"刘攽","text":"近署铜龙贵，仙山策府遥。由来称国士，自致必云霄。太史题凡例，彤庭奉日朝。除书新翰墨，受赐接晨朝。池水通翔凤，星垣直建杓。泛槎轻济海，逸御捷凌飙。献纳当宸扆，丝纶耸具寮。直词明黼黻，大册粲琼瑶。拜舞腰金重，归来厩马调。泥书开鹄板，法驾从鸡翘。高兴吟红药，珍辞赋洞箫。宫花香永昼，禁漏静通宵。枝鹊声何喜，原鸰意自饶。寄言江汉客，无事老渔樵。"}