{"id":"43808","title":"赠钱肃润","dynasty":"清代","author":"魏耕","text":"扶桑海水波，烛龙光景微。蟾魄相沦惑，天地纷无禧。苍梧狩不还，烈士志亦危。喟然起西游，泛舟昆明池。黄姑不驾箱，织女缣靡储。阴风昼夜兴，卉木顿已凄。抚躬怀洛邑，顽民良足悲。遁匪依岩穴，散发吟郊畿。漆身余隐痛，蹈则陷焱机。二心何所愧，慷慨欲报谁？令名荣丹青，丹青未可訾。商山遗素风，终南多佳期。深谷路匪远，玉液可疗肌。行将憩我辙，斯道尚能追。"}