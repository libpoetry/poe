{"id":"1075756","title":"梅尽一首","dynasty":"宋","author":"周紫芝","text":"昔家大江南，沮洳不堪处。五月梅子黄，江云日成雨。频年客东吴，蜗椽坐羁旅。堕鸢忽当前，海气复如许。食无山鞠穷，为病入腰膂。游鯈与争席，共此一洲渚。人生能几何，生理亦良苦。今朝有奇事，儿童报佳语。送梅喜追饯，入伏宁伛偻。便当挂西窗，悠然望南浦。借风翻绿荷，分香度清暑。"}