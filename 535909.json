{"id":"535909","title":"汉郊祀歌二十首 其一 练时日","dynasty":"明","author":"王世贞","text":"练时日，帝徵祥。血膋殷，醴齐芳。辟天扉，章上驰。猋肃肃，灵来思。泛崇兰，砌赤琼。注神光，灵之宫。曳紫旓，冠翠华。雷霆激，灵之车。骖若组，辔捷舞。左右射，灵之御。佩瑶错，履珠遗。纷济济，灵之贽。揄阿锡，吐芳润。巧笑倩，灵之媵。灵之暑，奏清徵。飞霜激，粟余体。灵之夕，籋珠烂。鉴毛发，炯若旦。灵连蜷，若有顾。精流属，谐余慕。倏而翔，将安逝。愿偕女，宵以诣。"}