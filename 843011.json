{"id":"843011","title":"题林文直登岱图","dynasty":"清末民国初","author":"陈宝琛","text":"求死不得乃出游，登高望远翻百忧。公之于山盖亦寄，一览焉洗万古愁？闽士耻名重介立，一节老死甘炎州。中原滪洞十载过，新参忽下徵鱼头。非时星凤瞥一喜，招来麾去公休休。我晚还朝接寮列，坐惜往日悲横流。陵迁谷变古恒有，柱折维绝当谁尤？逝将从公寥廓际，下视蚊虻蝇蚋相春秋。"}