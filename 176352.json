{"id":"176352","title":"芳庭为作希圣二字以诗谢之","dynasty":"宋代","author":"胡仲弓","text":"贯休铁画天上奇，芳庭心法今似之。偃波垂露久不作，云烟洒洒光陆离。北山塔颖健笔卓，西湖倒泻为研池。长空万里纸一幅，等闲挥翰摇坤维。大书姓氏牋金阙，书仙惊问子为谁。安定后人希圣父，曾披骨鲠干龙墀。公权笔谏粗有志，未知所遇何如时。书仙闻言发一笑，风云际会须有期。何当浓墨写竹帛，千古万古长昭垂。"}