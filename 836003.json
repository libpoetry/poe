{"id":"836003","title":"贺新郎","dynasty":"清末民国初","author":"叶璧华","text":"鼓浪天池早。缅黔疆、慈云四荫，讴歌载道。似水臣心容啸傲，生怕江乡秋老。趁故园、鲈肥莼好。裹束琴书初服遂，拚攀辕、黎庶声噪。挂蓬帆，风正饱。花封宠锡丝纶诰。喜嗣音、凤毛济美，翩翩年少。侥幸萍踪同小集，一卷琳琅贻到。三复玩、沉吟待晓。想见乘槎浮碧汉，卜幽居、雅占蓬莱岛。溯型仪，熏香祷。"}