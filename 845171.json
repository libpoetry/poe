{"id":"845171","title":"次韵奉和涵字词伯即席之作","dynasty":"清末民国初","author":"谢维岩","text":"孤负輶轩此一行，相逢楚客各吞声。樽前蜀妓歌非旧，棘里铜驼世已更。新雨有心滋草长，流莺何意傍春鸣。空馀一掬伤时泪，望断中原弟与兄。千里吟旌海上行，文章鲲岛有同声。人思故国衣冠旧，水浅蓬莱岁月更。历劫神鼍盘石烂，忍笞老马伏槽鸣。桑榆未晚收何日，为谢闽中老父兄。"}