{"id":"1088926","title":"萍乡境上有驿傍有老杉馀百本余过而爱之驿无名余名之曰爱直而为之诗又以告邑大夫赵君公廪曰使继自今为令者幸如君之贤也则此杉长存不然将斧斤斯民以自封植于杉何有","dynasty":"宋","author":"张孝祥","text":"此杉已百年，林立官道侧。鬼神所诃护，斤斧不敢迫。爱此遗直姿，凛凛有正色。未云支大厦，聊以荫行客。作诗调令尹，为我驿壁刻。但使杉长存，悬知令清白。"}