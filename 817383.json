{"id":"817383","title":"鸿濛","dynasty":"清","author":"戴亨","text":"鸿濛辟大道，万类转贞元。天地与螾蚁，劳劳局形神。巨细虽悬殊，受造亦以均。寄身泱漭中，藐焉杂众伦。两间为我用，万物备一身。始知维皇意，设局为斯人。大道超形声，天地亦渣滓。幽居谢人事，澄虚窥至理。菁华具灵明，生机梏经史。湛然绝外缘，天怀契无始。仁义窃虚名，翻为庸碌耻。违时多不祥，径情每弗惜。造物与我雠，动即遭颠阨。似欲驱之返，使蹈众行迹。百折死不回，鬼神愕无策。严酷缓我攻，暄燠回朝夕。脂韦空辱身，反若喜我逆。始知司命者，砺之成金石。修名众所趋，造物每深忌。今古无幸邀，终有物败弃。桃李艳春花，苔藓延秋砌。飘飖风雪交，奄忽伤憔悴。所以贤哲人，孳孳唯自励。天命变崇朝，人心求万祀。"}