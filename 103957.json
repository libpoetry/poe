{"id":"103957","title":"韩子华江南安抚","dynasty":"宋代","author":"梅尧臣","text":"韩侯出持节，志在抚黔黎。县官负弩迎，刺史跃马随。千里宣德泽，煦如春风驰。寒潮不起浪，怗怗威冯夷。借问何致耳，试听将所为。立车呼父老，劳以哀矜词。我从大明宫，天子亲谕之。忧汝岁屡凶，吏不恤汝疲。已输又索籴，囷橐无孑遗。此非陛下意，恐使汝辈疑。疾苦汝告我，不惮为汝治。父老必喜拜，如馁得饲麋。我称此大是，一一无不宜。南方二十州，欢声无幼耆。壶浆拥大道，妇女闯短篱。行闻江汉间，复有宣王诗。"}