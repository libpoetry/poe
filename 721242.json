{"id":"721242","title":"以乐府题作唐体五首 昔昔盐","dynasty":"明末清初","author":"陈子升","text":"鸳鸯楼下乌欲栖，玳瑁梁间燕吐泥。月晕圆随汉东蚌，天河倾向汝南鸡。万方仪态华镫出，一笑横陈翠帐低。愁见晓鸿征塞北，不知天将定辽西。将军不事渔阳掺，伐鼓扬歌朱鹭飞。白马涛边光景发，朱鸢城下捷书归。天声并作苍山响，日色中悬赤羽辉。燕颔何辞驱雁塞，玉颜春思在金微。碎叶城秋起阵鹅，圆花床软动灵鼍。白鱼本是周王瑞，朱鹭新成汉凯歌。靺鞨装流征马汗，燕支山照美人酡。黄龙显见麒麟至，陛下垂衣协太和。明月三五二八夜，春风丝竹管弦时。若复不饮独归去，空留可怜持与谁。鸡黍寒家崇汉腊，虹梁晓日艳胡姬。人閒乌白马生角，一醉君前浑不知。佳人兰室寤青阳，朱鸟窗临堕马妆。一夜秋风下庭绿，几家明月照流黄。琵琶声断羞和戎，锦字书回拜护羌。犹自留情顾华寝，岂知牛女限河梁。"}