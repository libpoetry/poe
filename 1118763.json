{"id":"1118763","title":"雪夜三首","dynasty":"宋","author":"陆游","text":"荒郊贸贸行，断垄俋俋耕。常情所藉躏，岂复怀不平。归来卧破屋，中惟一床横。且烧生柴火，静听湿雪声。今年春苦寒，风雪塞户牖。况我穷阎士，裤敝衣见肘。正须小忍之，此事岂得久。努力办一壶，西村看花柳。瓦疏雪堕檐，窗破风吹烛。短裘不及骭，手脚尽皲瘃。犹胜南邻叟，一褐竟未赎。薄酒城中来，清夜聊相属。"}