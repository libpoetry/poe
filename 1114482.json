{"id":"1114482","title":"寄张珍甫殿院","dynasty":"宋","author":"李流谦","text":"自是清华选，尝怀宿昔期。高名推不去，异产买无赀。一日风云遇，千年简牍随。岷峨添岌嶪，袖里著安危。江湖淹远使，昆阆侣飞仙。豸首承恩渥，龙墀接迩联。豺狼莫当道，雕鹗不空拳。黯惷犹冠见，骄王易缩肩。已赡经时策，仍轻许国身。攘戎先政事，强本即精神。禹贡山川阔，尧天日月新。至诚驯暴逆，玉笏动严宸。只有肝尝露，初无舌悔扪。法行功罪竦，令重阙庭尊。尽变媮谀俗，仍关佞倖门。书生在蓬荜，此事付能言。定胜端相属，飞骞已后时。阅人盘谷老，具眼石麟儿。连茹才非匹，弹冠想自痴。读书头半白，万一故人知。"}