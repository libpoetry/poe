{"id":"1243547","title":"童子良和徐晓山春暮行乐","dynasty":"元末明初","author":"叶颙","text":"落花香径红堆积，莺老慵歌蝶懒拍。平生爱花复爱春，为见春归痛怜惜。杖藜?却十日游，春风满袖云生屐。功名于我果何有，弃置有如机断织。但喜杯中面发红，宁愁镜里头添白。空嗟口读书万卷，却笑身不满七尺。长安富贵轻薄儿，甘心老死黄尘陌。大开冷眼看青山，旋拾枯枝煮白石。有手不掣东海鲸，何心更钓西江鲫。麻衣草履万念空，深悟黄金与瓦砾。因君语我徐晓山，我亦闻名未曾识。人生岂在见颜色，但从意气中相觅。"}