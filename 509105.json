{"id":"509105","title":"赵总戎和前作见赠再次韵奉酬","dynasty":"明","author":"韩雍","text":"世人浅见多相忌，丈夫意气自相得。卓哉征夷真丈夫，世人谁敢较才力。天子临轩亲授斧，一日兵戎尽修饬。所期代天行王诛，岂但解衣更推食。舳舻百万长江来，走卒儿童总能识。指挥三军陈大义，日日惟将忠义激。三军感奋若貔虎，谁不深思效臣职。马援须标铜柱功，晋公岂纵淮西贼。金貂玉蝉公莫辞，丈夫从来富贵逼。"}