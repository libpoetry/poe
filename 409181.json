{"id":"409181","title":"颐和园感怀","dynasty":"近现代","author":"刘咸荥","text":"颐和园中花含烟，颐和园外尘拂天。夺路豺狼思食肉，当春鱼鸟犹争妍。圆明一炬烟销后，踵事臻华剧可怜。万几何暇更游豫，孰为之后孰为先。云拥慈宫任往还，旖旎春光万寿山。千门万户云霞丽，奇兽珍禽日月闲。封事频传难补阙，更谁问夜叩金环。十里尘飞禦辇侵，君王视膳到园林。林深天静春如海，珠玉帘栊画里寻。秘阁诸臣趋日下，梨园子弟笑花阴。漫言退食委蛇句，且听当筵靡曼音。上下酣歌天地醉，借秋楼畔日沉沉。争传画舫名清宴，对此难为天子心。苦心终日忧文母，恭己何时理舜琴。底事词人只费才，掞彰丽藻歌灵台。脂膏润色花千朵，锦绣成围酒一杯。贵寿宫中颂无极，贡金献玉骈肩来。长桥卧波荡秋碧，俨如龙起骊山隈。高峰晴云散芬霭，行人墙外望千回。喜见九霄威凤集，不闻中泽飞鸿哀。袍绔宫人竞逐群，爱云亭畔倚斜曛。亭小香浓花共醉，何时雨遍泰山云。画笔春风缀玉英，内庭供奉老娱情。六宫学步调脂粉，四海陈书饰太平。点滴胭脂皆祸水，但从纸上写枯荣。阁中礼佛香凝袖，宝树珠林环左右。回廊复道夜灯开，万千花影琉璃透。安得分光照大千，只向宫中乞眉寿。玉澜堂中天地宽，惊飙万里起狂澜。亭边鸥泛春光暖，官舍霜飞噩梦寒。朝衣东市忠臣血，读书种子真愁绝。史官直笔俟春秋，宫女衣香娱日夕。松摧桂折复何言，虎豹当关麟凤泣。政乱谁知网在纲，不有君子何能国。园亭花鸟寂无声，灯乱妖星射凤城。米贼飞符张毒焰，燎原火烈祸旋生。惟国将亡神是听，山魈木魅解谈兵。伴食相公真祸首，后宫观听一时倾。骁将何人临大敌，强邻环集破神京。荧火光中天子走，蒙尘万马踏秋晴。芜亭豆粥餐寒色，河畔燎衣火半明。一带愁云遮渭水，翠华西止尚魂惊。归来园内意如何，依旧花浓鸟啭歌。九载宪章犹未举，十年岁历已频过。王母云霞天表归，鼎湖龙去共追随。周公践阼宣猷日，孺子承天受命时。大憝未诛空负扆，九重斧钺问谁施。朝野贿成争献纳，天潢年少肆酣嬉。歌舞楼台欢未已，池涸昆明劫灰起。晋政多门穴富金，汉将连营军背水。洛阳城外双鹅飞，歧路王孙九马死。诏下金阶作让皇，无复宫中安汝止。大旗五色拂云高，帝制冰消寒禦几。萤苑秋风鬼火青，玉阶衰草寒烟紫。铜龙雨渍苔花斑，玉玺金瓯长碎矣。三百年来缔造心，众叛亲离乃如此。陵寝松楸骨已寒，只恐黄泉嗟母子。吁嗟乎，惟天爱民观厥良，国奢示俭明训彰。玉津名园无片瓦，梁园宾客徒悲伤。露台不费中人产，阿房何处天苍苍。光宣两朝一转瞬，园中草木生辉光。即今驰禁共来往，肯教胜地咸荒凉。群公要人日游宴，车如云盖马龙骧。试看夕阳山影外，空馀野老说兴亡。"}