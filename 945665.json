{"id":"945665","title":"癸未冬至后与妻对酌偶醉遂赋","dynasty":"宋","author":"陈著","text":"买臣卖薪妻见弃，高凤嗜学遭妻詈。我穷到骨累百指，黎藿并日一发气。妻自执爨谋馀生，诸儿忍寒结饥肠。有时我痴笑问妻，妻亦笑答贫其常。听之不觉一绝倒，不谓此道君亦晓。满天地间皆浮尘，消磨不尽惟此道。低头拱手说与妻，孟光举案与眉齐。当时岂缘醉饱故，深远滋味出盐齑。而况今日为何日，我年今年已七十。我妻之年虽少我，老心古道天与质。偶然得醉平生欢，醉中写与诸儿看。人閒不必问贫富，须信关雎为造端。"}