{"id":"772759","title":"恽道生画山水歌","dynasty":"清","author":"朱景英","text":"毗陵恽氏工作画，正叔本在道生后。正叔写生妙入神，何似道生挥毫如运帚。胸中邱壑蟠几许，落手寻丈等粒黍。笔底已无高房山，眼边不数米家虎。由来大巧无纤辞，讵有大力肯事轻描淡写为。窠臼尽脱笔墨外，不施皴染艺更奇。多君论画兼论文，读书读画同所云。愚意读画仍自读书始，俗工院体徒纷纷。世人但爱南田子，花叶工为没骨体。边徐而后叹独绝，寸缣尺素珍莫比。我获此幅赏其大落墨，是用作歌表奇伟。噫嚱吁，读画录中传久矣。"}