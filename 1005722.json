{"id":"1005722","title":"十月五日风","dynasty":"宋","author":"舒岳祥","text":"十月五日风，俗占端可验。常年谁能记，两岁入程椠。去年当此月，初三月未艳。暮下陈村庄，夜投象原店。道边人未眠，山曲灯微闪。时经兵火馀，惊问暗窥觇。往扣瓜葛门，炊糜聊属厌。仲叔为猪肝，不辞口腹玷。回思万马惊，心掉舌为舚。恐恐如有追，昧爽踏霜霰。横山过西田，恶风吹欲阽。萧萧三两家，逋流已先占。怜我是官人，枯薪许分㮇。时艰无沽户，粗粝得充歉。我行仆忙追，赵坑石排剑。荒蹊陟崇冈，奔湍啮深堑。有坞当中心，纸乡家自赡。主人褐宽博，黄泥补茨苫。邀我劝我留，铺床展伸欠。少妇亦解事，炉中添燄燄。我意自多危，岌岌急风缆。蓐食入雪楼，山深路犹闇。冰柱照层崖，霜花滑断磡。山家喜客来，开门容弛担。翁媪互行酌，畦菜许分盐。此日气颇舒，愁新欢得暂。文叔因饥寒，豆粥怀一啖。劳薪与鍊炭，至此成针砭。颇怪少陵妻，粉黛未忘艳。今辰复此日，山庵私酒酽。扫林三日风，纸帘垂襜襜。患难几人全，生存吾已忝。十月五日风，艰难须在念。"}