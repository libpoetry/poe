{"id":"227480","title":"奉酬稚春梅花行","dynasty":"宋代","author":"林亦之","text":"草堂梅花千万枝，新诗品题何太奇。可怜一枝非凡群，赏心何人空自珍。请与君谈别花人，如或见之当俯身。西湖一带何苍茫，娟娟数枝临水傍。上有幽人眉骨横，终日对花情意生。花如秋月照芭蕉，人似春风吹野苗。人与花枝自相亲，一篇至今吟如新。胸中若有一点尘，纵对此花无精神。平生不识市沽儿，四更诵书长苦饥。摩挲此腹绕疎篱，笑折花枝花自知。"}