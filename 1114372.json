{"id":"1114372","title":"出门","dynasty":"宋","author":"李复","text":"出门复入门，所向常默默。积阴久未开，凄风起空谷。孤鸿铩翮悲，黄鹄飞亦独。旧耕半荒芜，自叹力不足。静僻懒慢久，烦喧厌入耳。过客吐新谈，意况殊不美。火炎几车薪，难救一杯水。但坐问邻醅，馀事莫挂齿。种禾满东坡，薿薿尺许长。初苦夏日暴，今为秋雨伤。耘耔不能施，丛杂众草荒。农夫荷锄归，无语空徊徨。夹径梧十寻，隐映柴舍深。日期凤鸟至，柯叶交繁阴。昏鸦接翅归，不闻凤鸟音。秋风黄叶落，感叹伤我心。"}