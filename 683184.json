{"id":"683184","title":"题画四鸟","dynasty":"明","author":"王云凤","text":"扶疏绿叶晚缤纷，似染潇湘水上云。何处飞来数声鸟，月明幽客梦中闻。春堤何处绿丝垂，管领东风千万枝。小鸟也知长爱惜，碎声长似说芳时。东郊膏雨润搂犁，秃树槎牙叶正齐。何事省耕亡旧典，空劳此鸟一春啼。山禽何以喜为名，谓向人鸣喜便生。自是人闻鸣便喜，民愁不是汝无声。"}