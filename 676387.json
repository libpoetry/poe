{"id":"676387","title":"送王禄之会试得姑字","dynasty":"明","author":"文彭","text":"我闻蓬莱之山乃在碧海之东隅，云霞五色成虚无。玲珑窗隙翠羽铺，中有玉台金树纷萦敷。曲房阿室，木鸡珊瑚。青苔紫芝，石髓菖蒲。仙人来止多欢娱，逍遥羽服何蘧蘧。又闻金华东观乃在西北之上京，台阶清切称天衢。彤楼绀殿黄金扉，玉墀丹陛群公趋。王郎真是天上人，手提一颗明光珠。秋风别我献天子，自谓骏马今应图。看君意气横秋空，扶摇九万谁能拘。瞻依日月光，沐浴皇恩殊。此时不羡王子乔，乘云跨鹤飞双凫。王郎王郎真丈夫，功名唾手如转轳。始闻奋翮自白下，复道朝天入帝都。帝都遥遥三千里，惜别谁忍歌骊驹。殷勤把袂重致词，且为王郎立斯须。相看巳有云泥隔，此身那得同驰驱。君今已立白玉堂，如入员峤登方壶。我今栖迟原宪贫，亦是餐精鍊液之仙姝。抚心茫茫泪如霰，望君去去不可呼。望君去去不可呼，愿解腰间金仆姑。"}