{"id":"1068701","title":"五峰寺","dynasty":"宋","author":"王庭秀","text":"度崦得幽胜，遵溪步横斜。哀湍泻曲折，虬枝老蟠拿。危然五峰高，突兀凌晨霞。若有神物护，遗此瞿昙家。何年老苾刍，巾钵寄枯槎。乳麀馈朝供，野禽或衔花。尔来三百年，拓址夷谽谺。缔架俯层巘，栋宇日就奢。古殿仪像设，栖云拥栏牙。董修奉檀施，钟鼓惊麇䴥。中有无尽灯，赓续岁踰赊。大千破幽暗，照了无等差。逢禅颇修洁，悃愊初无华。十年坐空谷，日月绝纤瑕。运水及搬柴，为罪作生涯。前山逢老妇，试问赵家茶。"}