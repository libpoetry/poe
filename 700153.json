{"id":"700153","title":"和黄小峰大户同韦南苕少参游吴山寺","dynasty":"明","author":"顾应祥","text":"一径青林外，诸天翠蔼重。石应听佛法，松不受秦封。喜有宾朋共，更多童冠从。独怜三箬老，高兴未能从。山转还宜寺，林幽不见人。此中真净土，何处有纤尘。松岛凉生夏，花源杳入秦。惭无买山价，吾欲与之邻。塔影浮溪上，钟声出树间。空庭双鸟下，落日一僧还。泉响千山雪，岚飞两岸山。何须到昏黑，绝顶已穷攀。"}