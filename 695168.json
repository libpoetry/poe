{"id":"695168","title":"蓬门二首","dynasty":"明","author":"林大钦","text":"蓬门阒寂稀来往，日日幽怀对薜萝。静检云篇抽远思，閒看鸟翼一相过。江湖荏苒风烟迥，日月逶迤春色和。定与鹿门同出处，不妨杯酒付清歌。吾生自谓巢居子，绝迹丘园澄物牵。杖履春风禽对语，逍遥日月花晴眠。繁华过眼须臾事，木石无心百岁缘。祇此清閒超世网，何须阆苑访神仙。"}