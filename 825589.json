{"id":"825589","title":"题济宁李一山所藏唐拓武梁祠画像","dynasty":"清末近现代初","author":"郑孝胥","text":"唐拓旧传李氏本，荆川父子留私篆。国初鉴赏得朱查，武梁祠像名初显。衎斋秘藏凡几载，旋入扬州玲珑馆。佩兮割爱遗汪君，转赠秋盦意殊款。秋盦嘉祥获遗石，重立武祠抉幽隐。前后石室文益多，载籍未收剔苔藓。殷勤持此寄覃溪，好古天教福双眼。尽资两汉记金石，辨證详明助新纂。猿叟赋诗石洲继，道光季年事非远。济宁李氏久失之，宝物何缘出京辇。十四图才存十一，馀烬居然脱兵燹。流传先后粗可稽，题跋如林幸无损。李君自序具颠末，时士续咏见盛晚。老夫敛笔复何云，聊快任城璧终返。"}