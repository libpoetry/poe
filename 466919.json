{"id":"466919","title":"忆江南十首","dynasty":"当代","author":"汪岳尊","text":"全椒忆，雄峙国光楼。觞咏百年推胜地，图书万轴压寒流。更上一层不。全椒忆，城市釜山幽。林覆茅亭忘溽暑，水穿芦雪画清秋。月夜起渔讴。全椒忆，百亩项王池。千里乌骓曾饮处，一年红藕又花时。鸥鹭旧盟稀。全椒忆，林壑美神山。剔藓柴王寻古碣，束薪道士考遗篇。小隐则庄传。全椒忆，散步宝林门。瓦砾了园寻废冢，桃源古境问春津。载酒及芳辰。全椒忆，南岳峙南屏。遗墨古墙留画宝，晴霄远岭瞩阴陵。泉煮黑龙清。全椒忆，三塔旧知名。诗碣白衣怀渺渺，古松翠盖影亭亭。游迹熟髫龄。全椒忆，古寺有新兴。讲学流风传谏议，读书遗址眺昭明。一塔出林阴。全椒忆，峰爱证禅奇。银杏双株撑直干，石泉一沼漾清漪。僧榻看云飞。全椒忆，弓字绕襄河。雉堞倒波明似镜，龙舟竞渡疾于梭。桥石古碑摩。"}