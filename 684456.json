{"id":"684456","title":"夏日宴集宋宝山别墅留赠三首","dynasty":"明","author":"王廷陈","text":"先生堪拟葛天民，筑室郊原远市尘。客款閒门惊稚子，自分馀酌到农人。朱华冒日明棋局，翠竹含风撼角巾。不睹少微云雾里，楚江谁信有垂纶。城闉未尽忽田家，心远林塘近不哗。往事仍栽彭泽柳，故人分种洛阳花。看山倚杖移长昼，拂石开尊驻晚霞。莫道尚平婚娶毕，更劳耕稼送年华。丈人屏迹此林中，开径唯将蒋诩同。地静鸣筇窥鹳鹤，日高隐蓐任儿童。巾车欲返贪乘月，枕簟频移遣就风。向客举觞浑不尽，料君馀兴属邻翁。"}