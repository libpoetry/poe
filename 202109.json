{"id":"202109","title":"小苏先生九三丈自司谏拜起居郎权中书舍人廌","dynasty":"宋代","author":"李廌","text":"孝治依文母，皇图锡圣王。虚心思启沃，妙选尽忠良。近侍崇儒术，先生被宠光。周邦柱下史，魏阙紫微郎。禁殿联常棣，天池浴凤凰。挥毫青琐闼，簪笔御炉香。德镇千钧重，文辉万丈长。昌时逢式谷，吾道喜弥彰。视草严宸暮，论思子夜央。槐边星转角，花底鹭分行。岂但居华省。行闻上玉堂。终期衮衣拜，慰此士夫望。"}