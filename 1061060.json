{"id":"1061060","title":"张执权主簿同二知县大夫入山作诗并以见赠亦次其韵","dynasty":"宋","author":"饶节","text":"我不学支公畜马作戏剧，道人不韵亦成癖。又不学云岩常说老婆禅，苦道炽然说墙壁。归来挈杖访饮虹，携诗过我三士同。我喜坐之鹘壁峰，下视凛凛十八公。诸人胸中何所有，文字万卷皆科斗。平生笔端自有口，簿书透处时一吼。白面王孙金作鞭，怜渠政遭富贵缠。今朝此乐戒勿传，一笑蚊虻空过前。"}