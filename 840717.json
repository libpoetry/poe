{"id":"840717","title":"长泾北里许有水村曰独渔又曰读圩秋日閒步过之喜其萧野笑与同人约言他日卜筑之计","dynasty":"清末民国初","author":"夏孙桐","text":"舍北散閒步，秋原见烟树。水边得一村，彳亍斜通路。临流几人家，时于竹间露。篱舍乐鸡犬，溪石习鸥鹭。噫嘻此何地，令我生远慕。青山隔林看，红叶当门护。傥得读书庐，便作武陵住。他日风尘中，定应眷南顾。"}