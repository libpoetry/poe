{"id":"1010674","title":"秋胡诗","dynasty":"宋","author":"释文珦","text":"洁妇与秋胡，以礼成配匹。毕结方五朝，秋胡事行役。道涂既云远，年运亦易徂。日月迭相代，五回见荣枯。秋胡仕侯邦，音尘久疏绝。誓言奉姑嫜，秋霜拟贞洁。春日行采桑，援柯向前林。秋胡倏来归，相逢赠黄金。重义不受金，采采实筐篚。归来见夫婿，乃是赠金子。苦辞让其愆，投身入渊死。岂是不爱身，示心如此水。"}