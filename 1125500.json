{"id":"1125500","title":"魏鸿禧叙别二首","dynasty":"宋","author":"袁甫","text":"世间万事尽筌蹄，尘外工夫好者希。大道精通元自在，旁门浅陋谩多岐。六年铁冶劳经画，九转金丹默受持。归去小溪溪上坐，要求消息在婴儿。别有金丹简且真，不烦火候不劳神。自知自信融融乐，无虑无营盎盎春。天地游心元广大，风云入句更精神。我将归去偿兹愿，溪上相逢只幅巾。"}