{"id":"1117923","title":"丁未除夕前二日休假感怀二首","dynasty":"宋","author":"陆游","text":"挂冠神武莫踌躇，家具何妨载鹿车。怨谤相乘真市虎，技能已尽似黔驴。黄金散后犹耽酒，白发生来更爱书。新岁定寻林下约，一觞一咏未成疏。梦寄梅村竹坞间，不堪客里见春还。潮生水欲通南涧，雪霁云犹冒北山。病思过年应小减，官身得假未全闲。变名吴市男儿事，末路低回自笑孱。"}