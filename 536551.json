{"id":"536551","title":"过潍县故孔北海祠作","dynasty":"明","author":"王世贞","text":"威凤虽在罗，耻与凡枭近。神龙刬其角，目固无鲛蜃。火垂赤帝灭，风犹素王振。角总吐英谈，冠弱流乂问。平原援中绝，北海诚空奋。艰难傍馀爝，廓落甘异摈。交祢岂慕狂，拒郤焉为吝。巢倾卵俱覆，梁逝室亦震。反谐鄢陵祝，不睹山阳恨。余本骨体人，千秋凛遗荩。高咏长寝篇，分香随澌尽。"}