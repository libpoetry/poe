{"id":"1195427","title":"修西方十劝","dynasty":"唐","author":"道镜　善导","text":"劝君一，长时念佛须真实。归依佛语莫生疑，制护心猿无放逸。劝君二，唯思念佛无馀事。澄心决定愿西方，临终自见如来至。劝君三，念佛先须断爱贪。临终心净见如来，似月清光照碧潭。劝君四，莫令念佛心移志。临终极乐宝华迎，观音势至俱来至。劝君五，莫辞念佛多辛苦。思惟长劫生死轮，更向何人求出路。劝君六，念佛时中恒相续。假使不念顺凡情，何日得离生死狱。劝君七，念佛莫令三业失。专专敬礼愿西方，去见弥陀无上日。劝君八，教修念佛牟尼法。应须遵奉本师言，命尽得往弥陀刹。劝君九，念佛真心为上首。临终化佛共来迎，七宝莲华随愿诱。劝君十，念佛常须心口急。思量业海苦轮深，生死忙忙悔难及。"}