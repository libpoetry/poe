{"id":"431392","title":"五君咏（五首） 陈东","dynasty":"近现代","author":"王昌麟","text":"陈生信男子，耻为漆室吟。伐鼓通天聪，万人和其音。敢言不逃死，快论开人襟。壮怀托美劄，上媲稽生琴。德明美须眉，忧国出天性。著书三巨轴，精心研利病。徙步走行在，风疾草逾劲。谁使陈少阳，千载独标映。与权击佞去，衣冠同太息。依依相送情，壮此桥门色。既无负天背，何为空奋翼。坐令后来人，弹尔还贾直。舜玉有奇质，力排折足鼎。胸满天人愤，安辞独清醒。远饮漳州泉，归摇富春艇。不拜香殿前，肯与留赵等。华岳谏无战，语乃异陈东。始知君子心，不在形影同。诋韩既慷慨，杀史亦英雄。枉读兵书意，徒然叹宋聋。"}