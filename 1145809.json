{"id":"1145809","title":"宋泰始歌舞曲十二首 其五 天符颂","dynasty":"隋","author":"无名氏","text":"天符革运，世诞英皇。在馆神炫，既壮龙骧。六钟集表，四纬骈光。于穆配天，永休厥祥。明德孚教，幽苻丽纪。山鼎见奇，醴液涵祉。鹓雏耀仪，驺虞游趾。福延亿祚，庆流万祀。帝图凝远，瑞美昭宣。济流月镜，鹿毳霜鲜。甘露降和，花雪表年。孝德载衍，芳风永传。龙跃戎府，玉耀蕃宫。岁淹豫野，玺属嫔中。江波澈映，石柏开文。观毓花蕊，楼凝景云。白乌三获，甘液再呈。嘉穟表沃，连理协成。德充动物，道积通神。宋业允大，灵瑞方臻。王命治兵，有征无战。巾拂以净，丑类革面。玉仪振旅，载戢在辰。中虚巾拂，四表静尘。"}