{"id":"817486","title":"再叠韵呈季贶","dynasty":"清","author":"魏锡曾","text":"独立谁胜众嫭哗，壁弓真已动杯蛇。梦中识路一知己，海内藏书凡几家。岂有恩仇连将相，苦教门第占清华。多君豪气犹畴昔，不似寒林瑟缩鸦。鸣玉犹增坛坫哗，哲人处世玩龙蛇。顾厨俊及兹多口，粤宋燕秦岂一家。党籍无碑刊茂叔，琅嬛有地辟张华。劝君勤校五千卷，遮莫秋林噪鹊鸦。"}