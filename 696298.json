{"id":"696298","title":"倪玉汝太史见过留饮澜园月上泛舟得一先韵","dynasty":"明","author":"范景文","text":"匪系神交定在先，匆匆那缔此奇缘。秋逢爽候随开社，舫载名流便拟仙。取醉犹存清者圣，称诗不避野而禅。醉馀试共商茶事，觅得新方好洗泉。昏黄月晕蔚蓝天，高柳垂堤缓放船。将我入云唯冷语，如君对酒总枯禅。和歌蛩韵商为调，依水荷香晚倍妍。不问知当游济上，笔涛滴沥响寒泉。"}