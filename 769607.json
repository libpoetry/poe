{"id":"769607","title":"满江红·修翁将返金陵，前二日招同扶九、懋敬、东阳暨令弟二简泛舟西溪 其一","dynasty":"清","author":"陆震","text":"爽气鲜新，秋一碧、天光如沐。风吹去、盈盈舴艋，水烟俱绿。细草乱生荒寺径，野瓜蔓绕农家屋。正村村、妇子趁秋晴，收新谷。对此景，看难足。频呼索，觞相属。任船头醉倒，鸥凫同宿。调笑几般鞍马令，销魂何限清商曲。更一声、寥亮水潭空，柯亭竹。"}