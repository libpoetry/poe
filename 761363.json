{"id":"761363","title":"东风第一枝  春雪","dynasty":"清","author":"蒋春霖","text":"糁草疑霜，融泥似水，飞花觅又无处。树梢才褪遥峰，帘外暗兼细雨。轻冰半霎，甚倚著、东风狂舞。怕一番、暖意烘晴，还带绿梅销去。花市冷、试灯已误。芳径滑、踏青尚阻。依然浅画溪山，愁杀媆寒院宇。春回万瓦，听滴断、檐声悽楚。剩几分、残粉楼台，好趁夕阳句取。"}