{"id":"187249","title":"沁园春·明月扁舟","dynasty":"宋代","author":"姚勉","text":"明月扁舟，轻逐江鸥，翩然赋归。任颠风掀舞，涛山浪屋，少顷平定，一碧硫璃。柳絮浮云，有无根蒂，到底不磨真是非。呵呵笑，笑人情似纸，世事如棋。宜堂事事皆宜。把杯酒论文更有谁。记风云满席，吟情浩荡，龙蛇满壁，醉墨淋漓。别後相思，有书寄否，春在梅花第一枝。重相见，约柳堤撑舫，竹阁寻诗。"}