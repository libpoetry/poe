{"id":"205204","title":"次岁雪后作","dynasty":"宋代","author":"卫宗武","text":"伊耆令将行，玄冥车载辖。玉律岁肇新，一白至再白。三冬望上瑞，犹喜在穷腊。霅然冲气布，潜可弭凶札。积之近盈尺，岂但宜黍麦。化工尤善蕊，散集总奇特。飞颺漫天来，龙凤相摆掷。万殊无两色，大地总明洁。初疑散花女，空中碎裂帛。俄成古佛居，移下烂银阙。玲珑千万林，一一如玉刻。梁园曾未春，纷纷遍游蝶。飞鸟迷所栖，狡兔失其穴。乾坤净无尘，川原互清发。我辈当此时，意气倍轩豁。顾惭每上夫，馁欲和旃齧。滨死气下衰，挺挺抱奇节。且非迈古才，闭门眠自若。藏器以待用，内蕴经济业。只有健吟哦，舍此无他说。雅欲访古梅，一笑邀皓月。开樽约胜践，共对此三绝。夫何见晛消，非久即变灭。是固雪负予，抑亦予负雪。"}