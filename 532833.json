{"id":"532833","title":"十四夜月同姚元白欧桢伯作","dynasty":"明","author":"黎民表","text":"客心眷良游，秋月有华照。霏烟敛天末，灏气澄霞杪。素采虽未圆，云衢已光曜。䆗窱舍朱宫，奫沦薄兰沼。周除有近观，穷发无遗瞭。清晖虽可娱，烦襟自萦绕。坐俯蜻蛚吟，仰聆哀鸿叫。关山限羁旅，岁月苦奔峭。褰裳暂徘徊，挥杯共清啸。朗鉴应可期，留悰展遐眺。"}