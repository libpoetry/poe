{"id":"690005","title":"杂题六首","dynasty":"明","author":"张宁","text":"幽芳寄悬崖，秋蒲出寒水。相对不胜情，萧萧半江雨。泠泠渭曲风，漠漠湘皋雨。春雷昨夜鸣，龙孙忽昂起。风雨湿蓑衣，求鱼晚不归。此心先有待，何必说忘机。流水赴长壑，山深莫穷源。因之起遐想，相对忽忘言。树密秋容淡，江深暮景閒。日斜人不见，惟有钓舟还。茂树荫虚窗，晴烟蔽深壑。林下独经行，藤花忽飘落。"}