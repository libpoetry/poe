{"id":"504961","title":"送督造海舟钱使君还钱塘","dynasty":"明","author":"乌斯道","text":"鉴湖五月风露凉，玉人簸弄明月光。陆离文采底相似，芙容下映双鸳鸯。咫尺题诗掖垣去，綵笔香凝紫薇露。长风吹送到蓬莱，又览珊瑚海中树。勒马催船云满袍，楼船坐见帆樯高。食单初捲贺监宅，归心已渡钱塘潮。我昔东还卧荒甸，江海才华半相见。山阴只共浮云间，不见能诗玉人面。玉人环佩风泠泠，蕺山甬水空含情。即今天子爱文采，春风殿上赋流莺。"}