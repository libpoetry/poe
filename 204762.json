{"id":"204762","title":"即席点韵赋方砚","dynasty":"宋代","author":"赵必象","text":"一片端溪云，至宝俗眼惊。体方而质刚，翰林叨宠荣。楮君同出处，松侯难弟兄。紫肝马肤润，绿晕鸲肯明。自笑谪仙狂，曾倩妃子擎。我爱清庙瑟，人吹高门笙。龙尾与凤咮，圆巧相逢迎。吾友管城公，奚假乎猩猩。留此镇山房，移文鸥鹭盟。好方已成癖，焉用圆为卿。"}