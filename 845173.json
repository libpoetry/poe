{"id":"845173","title":"镇筸四首","dynasty":"清末民国初","author":"缪荃孙","text":"西南天尽处，高踞百蛮秋。风俗黔中近，江山楚上游。箐浓蛇屈曲，云密鸟钩辀。介子祠堂在，论功世寡俦。危堞真天半，崇碉尚水滨。礼仪杂夷夏，户口半兵民。铜鼓时驱鬼，金钱喜卜神。五溪今乐土，气象总狉榛。民居多绕郭，了了数炊烟。树老根盘屋，山高顶凿田。砌滩支急碓，刳木引流泉。但愿龚黄治，逍遥乐岁年。逋寇边烽紧，征人战血殷。怪风占白贼，满月啸乌蛮。鼓角鸣秋垒，星河落晓山。古今名将相，遗恨不生还。"}