{"id":"684640","title":"和黄勉之怀五岳之作 嵩","dynasty":"明","author":"王宠","text":"嵩山有瑶草，白玉如膏流。何日攀缑岭，相携卧石楼。吐云腾斗极，飞翠满神州。笙鹤飘飖去，青天子晋游。五岳视侯秩，无如东岱尊。六龙开御道，三观插天门。举手蓬莱近，荡胸齐鲁吞。安期炼玉处，唯见五云屯。每忆仙人掌，兼闻玉女峰。两崖夹日月，西海出芙蓉。窈窕黄河曲，苍茫白帝封。手中九节杖，恐或化为龙。衡峰七十二，削出祝融孤。秀色浴江海，神光照楚吴。石开金菡萏，芝长赤珊瑚。何日登真箓，腰悬朱雀符。玄岳倚北极，翠屏千嶂回。山寒太始雪，地阔单于台。石室金膏閟，玉华仙掌开。傥遇通微子，骑二青龙来。"}