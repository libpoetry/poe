{"id":"1048185","title":"劝学","dynasty":"宋","author":"黄廉","text":"河东人物气劲豪，泽州学者如牛毛。大家子弟弄文墨，其次亦复誇弓刀。去年校射九百人，五十八人同赐袍。今年两科取进士，十子钓海顿灵鳌。迩来习俗益迁善，家家门户争相高。驱儿市上买书读，宁使田间禾不薅。我因行县饱闻见，访问终日忘勤劳。太平父老知此否，语汝圣世今难遭。欲令王民尽知教，先自乡里蒸群髦。古云将相本无种，从今著意鞭儿曹。"}