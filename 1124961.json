{"id":"1124961","title":"杂感","dynasty":"宋","author":"徐瑞","text":"夸父以渴毙，麦杖终死兵。项王称拔山，霸图竟无成。区区诸勇力，如何与天争。子房类妇人，谈笑立功名。去去从谷城，迢遥学长生。阿瞒事鞍马，横槊尚赋诗。淮淝政交锋，别墅方围棋。何哉情事迂，俗论乃嗤嗤。斯人机械深，政尔未易窥。长公不肯仕，曼容亦辞官。高车与驷马，祇可誇外观。玄凤栖昆崙，杳杳天风寒。沆瀣以为饮，朝霞以为餐。六根本清净，人自滓六根。倾夺相纠结，不如此身尊。梯空智愈凿，金注道逾昏。稽首刘伯伦，酒放过一生。献璞乃取刖，求封而得黥。进退当以道，自售胡尔轻。堪嗟贱良贵，甘作狼藉人。寄语张季鹰，见几已近神。"}