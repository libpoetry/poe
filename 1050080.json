{"id":"1050080","title":"赠隐静禅师","dynasty":"宋","author":"郭祥正","text":"平生厌羁束，乐为名山游。五峰数千仞，拔地凌斗牛。山光落涧影，倒挂天河流。灵草雾露香，老木阴翳稠。鸟鸣春盎盎，虎啸风飗飗。耳目两以醒，虚襟清气浮。况有希世交，居焉治林丘。玄谈倾醍醐，荡涤方寸愁。出没死生际，日用诚吾由。应嗟世俗士，俯首窥王侯。百年聊汩汩，外物终何求。我将脱冠带，筑室东岩陬。长年丐香饭，师也能容不。"}