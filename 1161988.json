{"id":"1161988","title":"唐开州文编远寄新赋累惠良药咏叹仰佩不觉斐然走笔代书聊书还荅","dynasty":"唐","author":"权德舆","text":"风雨竦庭柯，端忧坐空堂。多病时节换，所思道里长。故人朱两轓，出自尚书郎。下车今几时，理行远芬芳。琼瑶览良讯，芣苢满素囊。结根在贵州，蠲疾传古方。探撷当五月，慇勤逾八行。深情婉如此，善祝何可忘。复有金玉音，焕如龙凤章。一闻灵洞说，若睹群仙翔。三清飞庆霄，百汰成雄铓。体物信无对，洒心愿相将。昔年同旅食，终日窥文房。春风眺芜城，秋水渡柳杨。君为太史氏，弱质羁楚乡。今来忝司谏，千骑遥相望。归云夕鳞鳞，圆魄夜苍苍。远思结铃阁，何人交羽觞。伫见徵颍川，无为薄淮阳。政成看再入，列侍炉烟傍。"}