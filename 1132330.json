{"id":"1132330","title":"再和招鹤","dynasty":"宋","author":"魏了翁","text":"仰看翔翮俯游鳞，物意容容各自春。遥想沧江五君子，长身玉立伴閒人。声色于渠何有哉，银潢刷羽雪皑皑。天边亦是閒游耳，争向人间问去来。苍苔散啄旁清江，被服委蛇未肯忙。清唳九皋天听在，也知雅意笑鹈梁。蓬莱云近绮疏明，鹤砌分茶午梦晴。何似林间看不足，并呼鸥鹭狎齐盟。"}