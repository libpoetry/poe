{"id":"1127757","title":"淳熙丙午与閤皂化士彭正夫道人五羊相别开禧乙丑复会于五羊赠二长韵","dynasty":"宋","author":"曾丰","text":"自视其身不系秋，片心宁被白云留。发踪江右山青处，游睇海南天尽头。勾漏砂星光灿夜，罗浮炉灶冷含愁。鼎新革故丹成后，乘兴逍遥汗漫游。抗尘骑气两虚舟，久别重逢幸小留。自分末留轻著脚，相期初度急回头。我尝黄奶真无味，若种丹田乃有秋。所向殊途所归一，他游无以易天游。"}