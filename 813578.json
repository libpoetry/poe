{"id":"813578","title":"登库舍图岭二首","dynasty":"清","author":"李銮宣","text":"青冥咫尺陟崔嵬，万壑松涛万壑雷。廿四盘坡天在上，八千里路客归来。人穿蚁磨危栏护，雪挂兜罗峭壁开。行到半山回首望，乱峰无数白云堆。我来刚打卯时钟，一角招提宿雾浓。山自昆仑凝五岳，人从瀚海蹑千峰。生还绝塞萍犹寄，飞到层霄鸟亦慵。下马看碑频拭字，不知身裹碧芙蓉。"}