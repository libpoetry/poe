{"id":"267991","title":"绮罗香·岚君以木樨、素心与菊花同插一瓶，索赋","dynasty":"现代","author":"何振岱","text":"淡艳容分，浓香莫辨，瓶胆井泉闲注。孤秀堪伤，簇影自成佳侣。正天气、新冷催霜，伴仙客、不眠凭树。展湘屏、忍耐西风，素心未合怨迟暮。人间多少异趣。长恨多情不见，同时难遇。隐结芳因，约得一帘秋聚。便从今、月淡禅初，有相对、浅吟低语。费安排、玉腕寒丛，整灯商瘦句。"}