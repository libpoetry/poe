{"id":"419675","title":"花犯 初寒怀故乡节物，即寄琢丈北京","dynasty":"近现代","author":"姚鹓雏","text":"卷晴沙，商风乍紧，羁愁便纷起。水乡情味，是绀蟹初过，莼雉微紫。暗飘霰点灯窗细。鲈鱼看正美。记似说、拂衣曹掾，归程轻万里。重寻旧游赋北征，知应绕旅梦，东篱花绮。山翠近，园芜浅，瘦筇闲倚。悲秋叶、仗拈俊语，还岁晚、迢迢通素鲤。漫问取、烟波生计，横云斜照里。"}