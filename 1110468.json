{"id":"1110468","title":"何倅利见许出侍儿袭明用前韵赋诗再和","dynasty":"宋","author":"孙觌","text":"平生惯见有司空，肠断苏州一盼中。此夜相忘千里月，他年应恨五更风。坐中不乐无三粲，客里相逢祗两翁。急雨催诗更萧瑟，小窗寒夜一灯同。锦堂莲烛夜光空，喜笑蝉联绣户中。尘绕梁飞歌白雪，袜凌波去舞回风。投梭且莫惊狂客，却扇何妨眩醉翁。青鸟殷勤问消息，留髡灭烛许谁同。"}