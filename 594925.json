{"id":"594925","title":"赋得新凉入郊墟","dynasty":"明","author":"欧大任","text":"虚星殷凛色，商律发初凉。野旷繁烟敛，林幽溽暑藏。时方催节变，景已见山苍。一夕新凝露，千城忽散霜。芙蓉彫玉渚，杨柳落金塘。墟曲披榛净，岩端揽桂香。惊飙摇蕙帐，爽气入荷裳。解帙移灯照，囊琴扫石张。鹍鸡犹晓警，鸿雁欲宵翔。客有清秋赋，郊居似沈郎。"}