{"id":"1002053","title":"游三洲岩","dynasty":"宋","author":"曾丰","text":"南中岂无岩，三洲盖其杰。朅来五羊初，满听行人说。今乘急雨游，吾屐不遑蜡。遥观似舜峰，迫视疑禹穴。数亩腹空洞，十丈口谺豁。恍焉入其间，眼乱欲生缬。宽处晃如堂，狭处黝如闼。弯跧角门隈，屈曲磴道劣。土膏兀参差，形象鬼塑涅。人立双足攲，兽卧半身没。斑烂旋洑文，钩锁玲珑骨。伏撑突如栌，斜拄岌如棁。倒悬云乳凝，上溜井花冽。地空声殷雷，石卤色蒸铁。暗中漏微明，圆处留小缺。倒指数不胜，百怪千万谲。游人得娱嬉，造物费曲折。静言万物初，含气如聚沫。流者气之融，峙者气之结。时于融结间，故故出奇绝。巨灵盘古机，虽妙不容测。要之幻虚空，无乃等戏剧。居人玩视之，过客三叹息。濂溪舣行舟，眉山税归辙。篮舆相踵来，潇洒祖无择。三公走龙蛇，千载磨岁月。夫谁四三公，吾学亦云末。引杯酌髯丞，未老其勿辍。朝夕神所游，古今理之窟。从渠好事人，而酷嗜尤物。"}