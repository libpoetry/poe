{"id":"702280","title":"题凌景南春露轩","dynasty":"明","author":"程本立","text":"忆昔园林春露时，高堂慈母看孤儿。金茎愿得承仙掌，玉屑和来献寿卮。润入锦棚生竹笋，湿沾斑袖滴花枝。于今怵惕兴悲感，恍若音容一见之。母榇扶来魄未安，春山草木露漙漙。松间晓滴花还破，薤上阳晞泪不干。旧宅鱼泉空有井，小囊熊胆尚留丸。构轩题扁情何极，乞得诗铭后代看。"}