{"id":"502637","title":"奉赋佥宪陈公鹤峰亲舍","dynasty":"明","author":"王恭","text":"柏台使者金门吏，家住惠阳万山里。青山历历孟家邻，乔木苍苍郑公里。黄鹤连峰入翠微，白云亲舍对清晖。山厨日送茅容膳，野服时逢莱子衣。别来久矣怀乡国，身受皇恩归未得。林鸟频闻返哺声，萱花几变忘忧色。七闽露冕肃秋霜，揽辔唯应忆范滂。会使乡人看昼锦，惠阳山水有辉光。"}