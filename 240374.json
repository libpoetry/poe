{"id":"240374","title":"沈德和使君生辰","dynasty":"宋代","author":"陈棣","text":"化工有至仁，嘘为三月春。宁知清淑气，回薄在兹辰。兹辰亦何有，璇霄见老人。黄堂沸笙箫，宴席方横陈。宝觞酌流霞，艳歌飞梁尘。未尝王母桃，敢荐蒙庄椿。贱子今何幸，明时识凤麟。马曹宁寄傲，鼠技屡迷津。尚容东郭吹，敢效西子颦。誓将顽钝质，埏埴烦陶钧。"}