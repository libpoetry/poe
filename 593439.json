{"id":"593439","title":"再谒长陵十六韵","dynasty":"明","author":"欧大任","text":"天门今再入，瞻忆十年曾。日月翔龙地，松楸下马陵。帝功成靖难，祖德侍中兴。蓟北嘉禾兆，燕州赤兔乘。渡江屯虎豹，截海上鹍鹏。风急青冥动，星高紫极升。纂图开禹服，佐命得尧朋。台古还招骏，田稀尽放鹰。敕躬金作砺，纳谏木从绳。兵以犁庭出，威非绝幕矜。禽胡铭始勒，嗣夏统先承。清水铜符下，榆川玉几冯。隧城深结搆，华表突崚嶒。万国传遗令，千官奉大烝。玄宫河岳气，银海雁凫灯。欲奏思文颂，抽毫愧未能。"}