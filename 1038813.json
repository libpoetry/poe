{"id":"1038813","title":"胡生画牛歌","dynasty":"宋","author":"张方平","text":"有儒落落何为者，策驴晓到吾门下。凤标高古气深淳，询之乃是陶唐民。并汾形胜太行麓，西距潼关大河曲。春秋战国汉晋史，所书义勇雄侠士。多出三晋与秦燕，古云气俗禀之然。我颅儒冠腰博带，躯干不如脑腑大。曾游两河望王屋，不到并州心不足。喜君历历说其乡，引我心飞过太行。因爱其乡爱其人，已重其人重其文。文比玉溪既高爽，诗比玉川仍清新。胡君不但歌诗好，又工画笔名精妙。画牛百年鼻不乾，浙东独有戴巡官。胡君不肯居戴后，自署名为画牛叟。忽摧两幅教余看，回首故园心恋恋。我家一廛寄淮汭，往曾亲把枯犁尾。月下歌商叩牛角，雨里寻春坐牛背。长来提剑事羁游，虚名役我荒西畴。见君画得牛如活，却忆烟蓑淮汭秋。胡君胡君君贤者，画得信奇宜少画。勿令画价闻于人，掩君诗价兼文价。"}