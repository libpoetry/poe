{"id":"745449","title":"秋日随兰坡先生游太虚洞","dynasty":"清","author":"黄本骐","text":"兹州宅荒隅，夜郎郡拓旧。环城森峰峦，百顽罕一秀。平生丘壑癖，症结不可炙。探秋陪杖屦，徐行长者后。俯涧踏危埼，梯山仰丛岫。凌虚蹑洞天，呀然豁灵窦。失笑足音跫，譬彼幽人遘。螺悬一壳圆，蟾偃半月彀。烟藤萦垂屏，云花烂列绣。缩瑟来深窥，跌荡恣俯就。欹仄纡盘蛇，趫捷竞飞狖。践{景音}声彭觥，抠衣勇唧?。?閜中开张，邃若敞堂廇。无乃栖直鸾，时见扑仙鼬。辟钥游琅嬛，访砂到句漏。一呼狮吼林，四应牛鸣窌。滃岩岚气蒸，穿罅日光透。凝乳纷高低，怪石错左右。锐折笋尖枯，突磨笔颖瘦。如渴骥将奔，似燧象欲斗。壮严梵王髻，肿丑齐女瘤。卧虹忽横飞，一彴跨清溜。喷薄流琤潺，鞺鞳叶金奏。续竿深莫测，投块底谁究。怕惊蛰蛟眠，绿净未敢漱。乃知洞旷中，别有人间宙。嵌壁三残壁，飞动类篆籀。凤泊字消沈，螭拿趺皴皴。画肚昧波磔，?牙脱句读。先生坐洞门，遥以手指授。刮藓命摩钞，古芬袭衫袖。曛钲挂岭低，暝练薄林凑。出洞循归涂，行行步仍留。回望郁苍苍，疏钟递灵鹫。"}