{"id":"53537","title":"园中·南国有遣老","dynasty":"明代","author":"唐时升","text":"南国有遣老，被服蕙与蘅。驾言和銮谐，行有玉珮鸣。当昼经康衢，猘狗忽喤喤。归来独深念，中心久怦怦。老氏有遗训，含德比于婴。鸷鸟不能搏，猛兽不能撄。吾有异心乎，何以得此声。君子慎终始，为善无近名。苟能保玄德，万物莫与争。幸无以一眚，造次易平生。"}