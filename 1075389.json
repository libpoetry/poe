{"id":"1075389","title":"次韵道卿观诸葛生制笔有感而作","dynasty":"宋","author":"周紫芝","text":"任侯富三冬，志在食五鼎。平生名教地，不对纷华境。细书抄蝇头，何当避炎冷。毛锥捐脱兔，高与堆阜等。遂呼东郭㕙，一一拔项领。妙制窥良工，危坐销日永。锱铢辨柔劲，束缚较攲整。那因将军恬，始拜管城颖。乃知鬻伎穷，不异束麻苘。苞苴入朱门，蠹蚛不窥省。吾曹坐书痴，微言姑自警。他年草玄窗，长物俱可屏。潜夫倘或著，封禅慎勿请。相过有馀日，会待风云静。"}