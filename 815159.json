{"id":"815159","title":"吊三闾大夫读书处","dynasty":"清","author":"洪锡爵","text":"云梦潇湘国已墟，荒隅犹剩左徒居。浪淘明月长埋骨，叶落秋林此读书。何处招魂歌楚些，当年遗恨割商于。青山六里今谁属，一抹寒烟旧有庐。撇开薜翠访岩阿，昔日累臣此啸歌。故国销馀三户在，悲风吹出九原多。苍烟几点欷山鬼，碧血千年化女萝。一卷离骚一尊酒，酣吟痛醉两摩挲。"}