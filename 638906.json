{"id":"638906","title":"古柏行","dynasty":"明","author":"林光","text":"燕京孔庙数古柏，老干摺铁根蟠石。青铜屈曲虬枝开，匝地婆娑仅数尺。传闻鲁斋手亲植，况在孔庙谁不惜。黛色四时浑不彫，秋霜冬雪空埋白。分排冉冉殿西东，常如张盖护圣官。蛇龙奋迅蛰惊地，翡翠爽飒云抟空。高撑未肯过峻殿，摧折那用愁刚风。含章不逐春花放，支厦潜收造化功。万世龙颜总回顾，得时得地恩深重。岁寒皮腹包元精，日升月沉如递送。营巢那许长鸱鸮，参天几见翔鸾凤。万牛牵挽更莫论，置之无用为大用。"}