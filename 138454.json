{"id":"138454","title":"喜晴·我家世业本农夫","dynasty":"宋代","author":"吴芾","text":"我家世业本农夫，力作耕田供百需。食无鱼兮出无车，但守桑梓依枌榆。中更兵火田园芜，骨肉奔迸几为奴。饥肠雷转寒侵肤，中夜穷鬼常揶揄。自笑为生亦良劬，此身何由出泥涂。始弃耒耜亲诗书，一以经训为菑畲。弟兄相继蹑云衢，吾乡往往推诸吴。我虽有志徒区区，顾惭小技非大巫。向来聊出应时须，亦复接武丹陛趋。退视才悭思且枯，敢意滥吹东郭竽。自从得请归田庐，万事闭眼不问渠。岂谓割分姑孰符，一时乏使偶见除。此邦自昔称膏腴，千里旧富稻与鱼。十年九潦田无租，今岁{左禾右罢}稏方满圩。邦人举首争欢呼，谓此丰登亘古无。骤然一雨惊里闾，直疑平地浮江湖。灵祠致祷才登舆，已见皎日升东隅。一方今既奠厥居，太守宁不欲自娱，便可投绂歌归欤。"}