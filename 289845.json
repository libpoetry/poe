{"id":"289845","title":"琐窗寒·为散释题握兰簃裁曲图","dynasty":"现代","author":"郭则沄","text":"篴韵清初，杯香散后，山屏孤凭。歌心金缕，几负燕朝莺暝。荡馀情、兰薰未消，夜吟长伴湘魂醒。早仙韶换谱，银红尘掩，断肠谁省。故苑芳菲尽。算记梦金台，泪痕留剩。欢丛回顾，等是镜中春影。纵新声、分付李谟，宫墙路阻愁更听。判伶俜、离佩相怜，嫩约檀槽稳。"}