{"id":"242567","title":"送高文父上柏省坟","dynasty":"宋代","author":"葛绍体","text":"走骑引征鞍，鸣榔趁行舶。下唐三百里，棹稳波如席。霜晴天宇清，日暖带春色。髻梳粲新妆，罗襦照澄碧。怡怡兄弟情，亹亹仆驭力。岂为诧游观，肝肠孝思激。嵯峨上柏山，丞郎旧形魄。松台夜漫漫，竹坞风索索。声容弗云远，肃雝对巾帻。追惟起家难，饱适取笑剧。於昭万古魂，伊嘏愿无斁。嗟嗟天涯客，青灯延永夕。君有霜露感，我念云水隔。"}