{"id":"1061688","title":"送赵节推沿檄还乡","dynasty":"宋","author":"慕容彦逢","text":"蚕月舒以长，麦天和更清。初荷吐香芽，新蒲生紫英。济济幕中客，眉间黄生明。膏车指乡国，言归奉寿觥。上堂拜嘉庆，喜雨沦飞甍。斑衣学古戏，芳兰逗春荣。世态今犹昔，万绪水火争。奔驰浪自苦，心胸沸庖烹。贤哉吾景崇，养志轻利名。效官求便郡，晨暮请安平。兹行天所佳，祥烟送晓征。要当感星聚，岂徒资月评。"}