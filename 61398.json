{"id":"61398","title":"古寿宫歌","dynasty":"明代","author":"虞淳熙","text":"献陵当年筑寿宫，君王鞭石走石工。马舆朝来还暮入，往来八骏如回风。死生昼夜须臾在，霹雳一声辞大内。遗舄人疑黄帝弓，自敛金衣抟大块。不将玉斧修天门，不引玉液通天源。营骨炼形水银海，至今龙蛰明珠浑。何当疾雷飞猛雨，雨淋龙髯小臣负。昔日殷勤筑夜台，于今直是冲霄路。便使神孙一见之，削平五岳作丰碑。金轮捶碎风轮坠，泉上宫中万丈旗。君不见祥子岭西金银阙，不日灵台穿月窟。愿将万寿祝尧年，穷卒两河归白骨。"}