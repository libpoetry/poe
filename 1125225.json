{"id":"1125225","title":"病目作近体诗五首","dynasty":"宋","author":"晁说之","text":"病目经旬作梦中，只应天意欲教佣。诗成愿作瞎太祝，位极耻为盲老公。不用千忧徒画足，何妨一笑漫书空。颇不如喜见人志，好在春来六六峰。何事兰成酷爱愁，借愁为乐总宜休。天涯二月无新历，京国三年误旧游。忽接家书迷远近，欲为客难却沉浮。道人犹喜频相遇，话尽丹丘更虎丘。江头未省逢春事，风雨朝朝夜夜深。皎洁一生馀白发，辛勤百计只丹心。不疑郑默世能怨，敢恨虞翻论所侵。明日逢人添俛首，会催归兴到山林。沉沉何处有春柔，目极无垠风雨秋。底事须登七尺剑，要当自掖千金裘。图书虽满愧黄绢，桃李纵开嘲白头。事与愿违宜泯泯，愿违于事更悠悠。愁极犹知吾道尊，尚烦几许北堂萱。善人在疚乡评减，老物可憎天意存。漫使楚囚临澧浦，难教汉使识河源。著书昔日年犹少，老意今朝欲绝言。"}