{"id":"1241626","title":"前有尊酒行","dynasty":"元末明初","author":"刘基","text":"前有尊酒芳以饴，举杯欲饮且置之。丈夫有志可帅气，胡为受此曲糵欺？禹恶旨酒，而玄德上达。桀作酒池，而南巢是蔡。商辛恶来以白日为夜，糟丘肉林相枕藉。瑶台倏忽成灰尘，流毒犹且迁殷民。夫差酗而纳施，楚国酣而放屈。姑苏台上麋鹿游，鄢郢宫中狐兔出。灌夫骂坐，祸延魏其。竹林称贤，神州蒺藜。亡家破国有如此，酒有何好而嗜之！前有尊酒醲以清，酌之白日成晦冥。眼花耳热乱言语，元气耗斁肝胆倾。乃知酒是丧身物，卫武之戒所以垂休声。"}