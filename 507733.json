{"id":"507733","title":"挽族兄","dynasty":"明","author":"李昌祺","text":"布被当年友，嗟君更可怜。父兄嘉笃志，朋辈羡英年。早负穿杨誉，终酬折桂缘。学成宁落后，榜揭果居先。未对刘蕡策，旋挥祖逖鞭。裾从彤邸曳，书向石渠编。仕路方荣进，蛮邦遽斥迁。瘴生云滃墨，飓起浪掀船。地僻夷风陋，天遥气候偏。毒淫那易辟，性命竟难全。忍死留遗语，含冤入下泉。行囊题咏在，谪籍姓名蠲。弱子携家返，轻函载骨还。九京虽莫作，百韵或堪传。勿讶沦殊域，犹能返故阡。试观同谴者，亦有葬乌鸢。"}