{"id":"1128250","title":"秋夜写怀呈常所往来诸公兼寄吴兴江仲嘉八首","dynasty":"宋","author":"程俱","text":"秋声不关人，倦客偏入耳。萧萧舞黄叶，策策振疏苇。明知壮则老，摇落固其理。如何石心人，慨叹中夜起。蓬藋没三径，藤蔂上瓜庐。时闻步屧声，款关问何如。定坐无杂语，文章较精粗。马融辞东观，抗脏与世疏。顾此穷巷士，华颠空著书。外监嗟已远，吾犹识其孙。森然见孤韵，辨作悬河翻。低头向萤窗，有类鹤在樊。雠书五千卷，字字穷根源。颇携未见书，过我樵无烟。向来霜秋句，俯仰岁一终。人间有寒暑，方外无穷通。青青千丈松，不改冰雪容。坐阅蒲与柳，飘萧随雨风。寒松老益高，蒲柳老益衰。流萍况无蒂，复与飞蓬期。却扫计不早，出门欲何之。剥啄惊牛枕，轩昂见长身。苍髯如脩竹，定非俯仰人。德公卧襄阳，不踏官府尘。此老颇似之，酒酣见天真。结庐甚幽独，已办老圃邻。披榛时一来，数面久益亲。二士出吴下，诸生有杨王。相从寂寞滨，无乃计未良。纵横三千字，坐可致玉堂。词章乃糠秕，不直粟一囊。我愧非子云，文书昧偏旁。穷居似韩子，草树亦荒凉。时能出佳句，慰我秋夜长。物色一如此，凄风薄人衣。遥怜卞山客，增叹雉朝飞。固知难为怀，举餐念齐眉。忽使梨枣间，缠绵生茧丝。清霜扫蕃庑，岂为一草木。方春万物遂，苑籞及冰谷。乾坤本平施，憎爱岂有属。不应怀偏悭，独遇吾党酷。奇穷坐迂疏，此事计已熟。如何半世间，生理常刺促。"}