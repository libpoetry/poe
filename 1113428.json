{"id":"1113428","title":"刘子履少卿挽辞二首","dynasty":"宋","author":"张镃","text":"气盖两峰蚤食牛，堂堂声誉冠诸刘。直言不愧上方剑，妙句常轻万户侯。仙药了无金鼎效，梦魂空绕玉关秋。当时若假三千骑，岂但区区活泰州。释和书上巳经年，敌骑南来果犯边。太息龟灵成底事，漫闻鸿宝得家传。平生喜踏天山雪，晚岁愁看瘴浦烟。务实褒称曾未泯，不须凝恨入重泉。"}