{"id":"689844","title":"晏起偶成二首","dynasty":"明","author":"张元凯","text":"晏起山窗漱石泉，风花片片蝶娟娟。鸱夷有腹容吾醉，匏系无心取世怜。扬子为贫犹执戟，张平非老欲归田。杖头莫讶空携去，耐可春衣典百钱。不尽杨花吹暮春，芳醅初熟未全贫。柴门乳燕窥书卷，细雨清溪湿钓纶。八骏骨存空倚市，五羊皮弃不干人。幽兰薜荔将谁种，拟卜青山处士邻。"}