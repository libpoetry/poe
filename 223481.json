{"id":"223481","title":"摸鱼子·步高寒","dynasty":"宋代","author":"张炎","text":"步高寒、下观浮远，清晖隔断风雨。醉魂误入滁阳路。落莫不知何处。栏屡拊。又却是，秋城自有芙蓉主。重游倦旅。对万壑千岩，长江巨浪，空翠洒衣履。景如许。都被楼台占取。晴岚暖霭朝暮。乾坤静里闲居赋。评泊水经茶谱。留胜侣。更底用，林泉曳杖寻桑苎。休休访古。看排闼青来，书床啸咏，莫向惠峰去。"}