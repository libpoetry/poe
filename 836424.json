{"id":"836424","title":"满江红 读南幽百绝句感赋，用太一生日词韵 其二","dynasty":"清末民国初","author":"刘泽湘","text":"蚁磨天旋，亘万古循环何极。笑夸父奔驰汗喘，促今成昔。沧海桑田■■几，翻云覆雨事常十。愿幽崖花草长精神，恒春日。血满腔，海难涤。新旧恨，横胸臆。怆南鸿缥缈，西风紧逼。庭院梧桐偏有信，山川锦绣浑无迹。剩泪珠盛满唾壶冰，长凝碧。"}