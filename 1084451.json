{"id":"1084451","title":"次韵表叔余叔成示儿","dynasty":"宋","author":"王十朋","text":"父子乃天性，钟情谁不然。教之以义方，先贤有名言。日严在所尚，私念宜舍旃。君子不自教，遣随师友肩。青紫乃馀事，要当知圣贤。居家务孝弟，立行防悔愆。穷当慕颜回，达勿为公孙。庶几幼所学，终身可行焉。不见下邳丈，秀发从妙年。束书入贤关，日与英隽联。忽作何蕃归，甘旨奉晨昏。丘园事高尚，腹笥常便便。过庭有奇儿，诗礼得家传。勉哉尊所闻，慎勿学乡原。"}