{"id":"694688","title":"送荆考功视学滇南","dynasty":"明","author":"周光镐","text":"十年华省叹淹留，一诏惊从万里游。拥节遥过荒徼地，传经犹是古梁州。天连越巂蛮烟晓，沼泛昆明汉水秋。莫问旧曹朋好在，山公谁复似风流。江干分手即河梁，驿路春风拥传长。考簿西京留启事，传经南服见文章。蛮天欲尽浮盘水，粤徼初分度夜郎。倘念含香同舍在，飞鸿应见几琳琅。"}