{"id":"766573","title":"高阳台 题俞少轩承德色丝感梦图，少轩客京都，一夕梦其室人授以黄丝寻，有骑省之戚，因作是图","dynasty":"清","author":"黄燮清","text":"独枕缫愁，离弦絮恨，天涯酒醒灯昏。惜别经秋，玉台明镜生尘。红蚕吐尽黄金缕，化罗浮、蛱蝶仙裙。一丝丝，半是回文，半是啼痕。缠绵无限相思意，认中郎隐语，倩女痴魂。九曲明珠，也应穿透情根。锦机织冷鸳鸯字，甚银河、隔断天孙。最伤心。水样流年，月样前身。"}