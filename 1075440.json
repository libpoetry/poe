{"id":"1075440","title":"次韵黄文若寄灯夕不出之作","dynasty":"宋","author":"周紫芝","text":"少小从舞雩，鼓瑟常屡希。结发事坟典，愿言探玄微。钟鸣漏忽尽，残星独晖晖。征鞍老涂路，白露沾裳衣。齿发倏已暮，富贵终难祈。佳辰念京洛，流车看騑騑。结客少年场，儿女如瓠肥。红灯白昼暖，醉盌黄金挥。回头二十载，狗盗相因依。时光了如梦，菽粟不救饥。飘零少行乐，老大空歔欷。今年四海静，扊扅张外扉。芙渠焰明缸，金波丽春帏。秾李樽前歌，游子月下稀。铮铮银漏中，扑扑春蛾飞。此老最可怜，已杜禦寇机。但知草中和，浩荡歌皇威。晶荧一短檠，搔首悟昨非。风流如黄香，不作传柑归。更携袖中珠，来寻北山薇。诗盟倘可同，愿复无余遗。"}