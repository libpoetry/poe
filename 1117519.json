{"id":"1117519","title":"将至南京简应介中","dynasty":"宋","author":"邹浩","text":"得之平陆我登车，不见群优孟子诛。只恐鼻端无好质，归时依旧腹空虚。几日风尘困马蹄，忽瞻孤塔献云霓。双眸已似清江洗，况入亭城见角犀。先生不得醉红裙，何以留连逆旅人。故苑池台老秋色，頖宫讲罢走车轮。直谅多闻许我亲，迷途从此遂知津。社中忽怪尔来进，曾向睢阳见异人。"}