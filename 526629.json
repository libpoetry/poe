{"id":"526629","title":"滇南喜雨次玉冈韵","dynasty":"明","author":"张羽（凤举","text":"畏日薄翳景，薰风转祥氛。雨气飒欲至，飞蠓低作群。庭蕉足志喜，疏点声先闻。巢乌方拮据，未阴心恒勤。昆明击鲸波，太华嘘龙云。农忧剧公田，仰兹宽一分。稍见夏畦润，似嗅秋粳芬。帝泽霈无涯，雨珠非所忻。邈矣商岩翁，为霖忆书云。陈诗向玉冈，磨崖纪隆勋。"}