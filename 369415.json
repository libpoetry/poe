{"id":"369415","title":"百字令·甲戌月正三日黄子寿太史招集奎画楼","dynasty":"清代","author":"杨葆光","text":"番风吹到，便苍松翠竹，都含春色。月上初三弓势峭，挂向高芬寒壁。把酒人来，读书客去，此地嗟今昔。沈酣高唱，唾壶应为君击。最是异地凄清，怜才山谷，留住勤相惜。时借琴尊消别思，几度飞觞延客。幕府清才，风流太守，谁是苏辛敌。皇都花丽，尾声刚听梅笛。"}