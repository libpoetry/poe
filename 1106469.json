{"id":"1106469","title":"陪留宰游灌溪回饮县圃六绝","dynasty":"宋","author":"王炎","text":"泥融紫燕欲营垒，日暖黄蜂争取花。试向静中观物化，蒲团相对坐僧家。花暖不胜胡蝶狂，松间支径午阴凉。沤麻别自有春色，鼻观同参佛土香。樽中欢伯解人意，乞我桃皮杏眼红。一笑劳生那易得，回鞭落日马嘶风。入眼山花尽笑迎，双凫飞处雨初晴。二年踏遍桃溪路，携酒寻春只此行。高烧蜡炬照深红，恐负一年花信风。恶客敢辞今日醉，明年别去定匆匆。东风桃李可招客，吏事尘埃能困人。蘸甲一杯留我醉，知公胸次有阳春。"}