{"id":"812564","title":"靖远伯王骥","dynasty":"清","author":"严遂成","text":"鱼儿海后麓川行，力替权珰主用兵。鸱嚇但能欺蒋贵，凤鸣谁得禁詹英。綵缯舁去恩何滥，蟒绣衣来宠可惊。复辟功名人所讳，讼言臣子入南城。战获金牌又虎符，南征未许者蓝和。桥浮栅外元凶逸，疏置筒中间道过。败掩为功唐李宓，老当益壮赵廉颇。江枯石烂无人渡，渔户星星鬼火多。"}