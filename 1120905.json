{"id":"1120905","title":"寒食杂兴三首","dynasty":"宋","author":"周紫芝","text":"寒食只数日，天气殊未佳。轻云澹微茫，细雨吹横斜。青春似无情，不到愁人家。霁色忽浩荡，平原绣芳华。走马恶少年，挟矢射戟牙。白羽叫饿鸱，举网连五豝。会当斩长鲸，封侯鸣鼓笳。时危何不有，寒士空泥沙。凛凛羞侠气，悠悠但咨嗟。忆昔在京华，醉踏长安市。长安白面郎，快马如流水。罗襦照暮春，斗草携佳丽。就中五侯家，云幄耀金翠。九陌过香軿，都人拾遗珥。歌喧乐佳节，日暮多沉醉。荣华一消歇，祸乱苍黄起。北狩随两宫，血属六万指。征车去悠悠，河水日瀰瀰。浩歌哀江头，老泪不可止。北邙何巍巍，高冢如鱼鳞。慨彼墓中士，中朝称贵人。万金树丰碑，千金琢麒麟。自从胡骑入，乱离隔中原。生者各奔窜，死者衔长冤。子孙无奠享，白杨悲馁魂。峨峨缨冠子，往往无丘坟。举酒西北向，野哭望白云。我今上先陇，覆杯松下根。时危不自保，念之殊酸辛。"}