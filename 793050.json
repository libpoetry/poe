{"id":"793050","title":"忆昔行三首 其一","dynasty":"清","author":"王润生","text":"忆昔咸丰之十载，粤西大盗来东吴。异军苍头起吾里，白布帕首争前驱。斩馘剧贼颇亦夥，日久粮乏难枝梧。贼更积忿逞一决，户口十万遭焚屠。贱子亡命草间活，但馀皮骨无肌肤。贼退来归旧井里，积尸狼藉横交衢。狗食人肉喜其腴，夜夜属餍肥其躯。东邻老妪饿莫起，攫之而走冲门趋。眼中所睹竟若此，咄哉天道何其诬。三十年来事犹昨，至今梦寐常惊呼。"}