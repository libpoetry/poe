{"id":"1214206","title":"赵子华乃蹶弛之士齿新气锐痛饮豪吟座中未有出其右者","dynasty":"元","author":"周权","text":"赵君胸吐虹五色，饮酒哦诗世无敌。夜寒濯发当银潢，酒星飞入锦绣肠。眼花耳热忘尔汝，笔阵如云来黩武。百番玉版连秋霜，空中错落天葩香。千奇百怪驱风雨，露泄玄机鬼神语。须臾收敛寂无哗，依然醉盌翻流霞。"}