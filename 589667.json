{"id":"589667","title":"送蜀东方子之北新","dynasty":"明","author":"钟允谦","text":"凉飙动城阙，万木声森条。繁阴渐摧落，正性方自今。之子去何适，仗节使武林。舟车四辐辏，榷赋湖山浔。何以禆国计，且慰征旅心。群奸悉屏迹，清风回高岑。丈夫秉贞信，未言物已谌。威明百轨饬，岂俟声色临。盘错别利器，烈火徵精金。圭璧价连城，辉光属千寻。鹤鸣直秋空，四远聆清音。行哉自珍重，明月照灵襟。"}