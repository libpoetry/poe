{"id":"635457","title":"埽雪歌","dynasty":"明","author":"成鹫","text":"棕榈作帚竹作柄，与子相依为性命。四山冻合室悬磬，主人不出贫且病。茅堂紧闭雪方盛，鸡犬无声烟火凊。弹琴高歌山谷应，钟期不来谁复听。劳君为我一埽径，当有知音许乘兴。扁舟过我山色暝，免教窘步苦泥泞。主人款客不失敬，儿童出入随使令。问谁荡涤寒威净，我则前驱君后竞。"}