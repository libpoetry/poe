{"id":"690711","title":"送戴鸢浚莅任白沙右军","dynasty":"明","author":"张嗣纲","text":"漫说端州事未平，壮怀不惮请长缨。素书自昔开三略，宝剑于今射七星。赤子湟池时扰攘，白沙刁斗夜分明。男儿取得黄金印，赤帜须先竖柳营。开府抡才迥绝尘，年家子弟冠群伦。粤中勇捷无双士，沙内飞雄有几人。血战风云通是胆，气吞夷虏矢忘身。功成图绘凌烟日，为写铙歌寄钓纶。"}