{"id":"693064","title":"巨先归闻游天台诸胜诗以讯之","dynasty":"明","author":"沈守正","text":"归思适当秋，秋霖压马头。闷添三日坐，凉赠一程游。寒灶犹存否，石梁闻小休。离台无怒岭，下剡有轻舟。应接知无暇，山山似送迎。奇惊瀑布布，霞想赤城城。鸟路缘箐度，痴童舍骑行。杳然俱太古，略有午鸡声。委羽日以远，回看可奈何。何须孙赋合，只似米山多。赶石果奇绝，幽溪曾一过。更能迟半月，红树满岩阿。"}