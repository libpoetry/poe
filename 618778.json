{"id":"618778","title":"同诸子集雪树斋赋","dynasty":"明","author":"何吾驺","text":"凉风玉宇迥，晚露锦荷香。言采金兰契，欢逢薜荔傍。传杯醉浩漾，把袂动翱翔。十载存肝胆，三秋忆慨慷。不辞徐孺榻，还续阮生狂。棋响雨声碎，灯昏夜汉光。烹茶怜漏箭，刻烛赋流黄。逸拟云英合，清疑玉树芳。挥毫推彩笔，搦管愧枯肠。授简诸生后，每嫌秋夜长。"}