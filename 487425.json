{"id":"487425","title":"越溪庄赠主人别驾","dynasty":"明","author":"张元凯","text":"主人少游侠，五陵裘马人。中岁徇寸禄，十年苦风尘。不调归别业，依然旧松筠。百株植墙下，二顷在湖滨。绿水青山区，何减桃源津。长者多论交，载酒无冬春。我来住高斋，不栉亦不巾。信宿恒忘归，常时如避秦。子猷雅好客，安道复情亲。不然兴已尽，何事独留宾。"}