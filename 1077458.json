{"id":"1077458","title":"游五松山观李太白祠堂","dynasty":"宋","author":"李纲","text":"大江东南流，鼓柁江水上。薄游五松山，获见谪仙像。呜呼天宝间，治乱如反掌。兵戈暗中原，豪杰多长往。谪仙当此时，逸气隘天壤。脱身来江东，缥渺青霞赏。作诗几千篇，醉笔笼万象。迄今有遗祠，识者共瞻仰。嗟予岂后裔，愚拙谁复尚。珥笔玉殿螭，谪官闽岭瘴。荷恩许生还，冒险理归桨。于焉觌仙风，足以慰遐想。愿言继清芬，何由揖英爽。"}