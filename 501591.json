{"id":"501591","title":"赠美叔掾郎","dynasty":"明","author":"林弼","text":"黄堂紫府多神仙，画戟森卫香凝烟。美人风格野鹤似，高步迥出鸡群先。日长粉署绿阴满，玉立东风珥银管。綵衣香染垣薇春，翠幕清临水花晚。青梯紫阁日跻攀，仙翁一笑开春颜。壶中自有飞腾药，何劳薪水烧九还。丈夫三日当刮目，安能混迹在尘俗。君不见华山老隐君，时来召对黄金屋。"}