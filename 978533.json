{"id":"978533","title":"熊得自古英之近江舟子哗然此异徵也为之留皮与胆馀均所获以侈神贶云作获熊一首时庚辰孟冬七日","dynasty":"宋","author":"敖陶孙","text":"来黝者谁，佥曰熊与。涉江乱流，实始逆予。天畀敢违，俯取以荐。维古英神，谓予汝眩。有男不梦，有妃莫当。居然两目，祝昼若盲。甚者痔下，取怒河伯。医者色难，请谋诸药。熊兮主方，我有玄囊。清汝决眦，捍汝浊肠。有如不信，剖肝自明。宁我一死，以与众生。拜神之休，率曹披啖。尔爱其蹯，我爱其胆。"}