{"id":"815998","title":"木兰花令  秋忆","dynasty":"清","author":"曹尔堪","text":"木瓜香遍钟山道，桂子倩人斜插帽。歌摇朱雀桁前花，酒溅乌衣堂下草。十年浪迹浮云杳，画槛生烟无客到。沙家零落寇家贫，若个琵琶传贺老。轻装破浪冲天堑。醉里吴钩看不厌。催人两鬓是双丸，伴汝孤帆惟一剑。五湖烟景从今古，唉乃莲歌游女艳。纵令珠履曳侯门，只抵黄梁眠客店。平山堂外青螺阁，廿四桥边流水咽。无端击筑动悲歌，侠骨难教脂粉抹。衔杯仰视浮云滑，摇笔堪追秋兴八。芜城烟景不胜愁，舞帐牵萝空夜月。马蹄踏遍平沙阔，别院时闻笙管咽。霜前白雁已南飞，泼墨愁看鸦阵抹。红槽滴酒真珠滑，炊熟黄粱寻卫八。风吹残柳碧星稀，门外辘轳鸣晓月。虬松碧瓦云边阔，堤上鸣泉流且咽。胭脂两靥斗新妆，獭髓尤怜眉际抹。临池绮席壶觞滑，公子遨游沟丈八。琵琶少妇闹红楼，个个酥胸斜抱月。回头吴楚风烟阔，离思浑如枯涧咽。东华扑面软尘多，惭愧何郎连汗抹。莼羹羡尔沾唇滑，作者七人今有八。垂虹秋色最关情，知向长桥看串月。"}