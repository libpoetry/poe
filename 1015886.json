{"id":"1015886","title":"偈颂一百六十首 其一三二","dynasty":"宋","author":"释宗杲","text":"普贤身相无有二，八万四千毛孔刹。一一毛孔一如来，一一如来一塔庙。舍利坚固金刚身，虚空可坏此不朽。女子陈氏报劬劳，一一塔庙一瞻礼。满足八万四千拜，尽诸毛孔无有遗。所获功德不可量，正与普贤行愿等。用严数父及慈母，遍及法界诸有情。永离苦海證菩提，悉得心空超彼岸。"}