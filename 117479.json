{"id":"117479","title":"送王巩之徐州","dynasty":"宋代","author":"苏辙","text":"遨游公卿间，结交非不足。高秋远行迈，黄泥没马腹。问群胡为尔，笑指篱间菊。故人彭城守，久作中朝逐。诗书自娱戏，樽佾当谁属。相望鹤颈引，欲往龟头缩。前期失不遂，浪语频遭督。黄楼适已就，白酒行亦熟。登高畅远情，戏马有前躅。篇章杂笑语，行草烂盈幅。归来贮箧笥，把玩比金玉。吾兄别我久，忧患欲谁告。孤高多风霆，弹射畏颠覆。白头日益新，岁寒喜君独。纷纷众草中，冉冉凌霜竹。恨我闭笼樊，无由托君毂。"}