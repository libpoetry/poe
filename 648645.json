{"id":"648645","title":"西畴耕读","dynasty":"明","author":"杨士奇","text":"幽栖寡世营，结庐在西墅。充室惟诗书，开门绕田圃。方春九扈鸣，俶载向南亩。高原燥宜黍，下隰湿宜稌。种植既得时，耘耔亦无苦。况当长养节，霢霂承膏雨。朝耕暮还息，潜心以稽古。上窥姚姒馀，下掇姬孔绪。黾勉究微言，优游启玄悟。所得欣日新，逍遥自容与。年登秋穫竟，穰穰溢我庾。击鼓荐牺牛，欢娱报田祖。傍舍数老人，言行皆邹鲁。相与知帝力，讴歌颂明主。陶然墟里间，终岁同乐处。"}