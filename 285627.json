{"id":"285627","title":"凫塘病久而信庸医虑其伤元气也诗以劝之","dynasty":"清代","author":"李鼎元","text":"驱病如驱贼，选医似选将。岂不事攻伐，元气未可丧。当其初病时，身弱神尚王。生军搜根株，虽苦用犹当。姑恤既养奸，阴邪日以壮。脉浮出三关，形枯累五脏。妙药兹奏功，宽猛两无仗。何以知良医，法必济名相。先求寸心安，渐令四肢畅。生死而肉骨，庸手焉敢望。投鼠须忌器，此义古难忘。最怜沈疴人，欲速性遍亢。小利滋大害，如以杀止谤。便恐川壅溃，万夫莫能防。性命争毫釐，那得不惆怅。慎哉复慎哉，时医半孟浪。"}