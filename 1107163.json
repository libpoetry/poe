{"id":"1107163","title":"和孙叔康九日三首","dynasty":"宋","author":"韦骧","text":"楼压西城埤堄重，使君才思浩无穷。芳樽泛出陶潜菊，健笔吟成老杜风。西座一时飞大白，双旌尽晚卷深红。自怜远迹违高会，九月篇章亦幸同。使旆登高拂晓来，贤宾道旧喜追陪。东篱黄菊因时盛，北海清樽趁节开。帘幕云收见洲渚，笙箫风引下楼台。新诗侑酒穷佳兴，不惜当筵耻执罍。区区冷色度凉秋，不得乘时奉胜游。九日杯觞虽独远，一番珠玉幸兼收。紫萸随分浮金盏，明月还能照荻洲。欲写萧条才思拙，临笺尤愧乏银钩。"}