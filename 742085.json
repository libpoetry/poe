{"id":"742085","title":"即事","dynasty":"清","author":"龚景瀚","text":"出邑瘠而僻，古不通舟车。我来当四月，斗米三百余。中家力已殚，贫者将何如。有司急民隐，力请开仓储。恻然语众民，为我待须臾。兹邑距大府，迢迢千里途。大吏坐堂皇，幕客省文书。市区例供应，朝夕进所需。价廉米又凿，反斥斯言诬。有司默无策，束手徒嗟吁。贫民不敢怨，忍饥对妻孥。新禾登尚早，粒米真如珠。矫诏赈河内，吾思汲长孺。"}