{"id":"757280","title":"百字令 寒夜生香馆同纫兰妹话感","dynasty":"清","author":"杨芸","text":"蕙炉烟里，避尖风、掩上云屏六幅。翠袖不禁寒料峭，欲倚更无修竹。砚结轻冰，灯摇浅晕，瓦鼎茶初熟。遥空一碧，照窗华月如烛。话到身世凄凉，闲愁宛宛，都上眉山曲。况是天涯摇落候，霜剪一庭衰绿。已抱冬心，犹牵秋绪，惆怅流光速。相怜瘦影，胆瓶数朵残菊。"}