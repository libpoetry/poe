{"id":"532157","title":"曲江晓发赠别符颖江太守","dynasty":"明","author":"黄佐","text":"曲江流水混晴霞，岭树阴阴背郭斜。八月扬舲趋鹤禁，十年垂钓向鸥沙。旷筵挥麈欢无极，明牧连驺兴未涯。锦寺剧谈支遁躅，帽亭遥指邵平瓜。隋珠几见传仙掖，韶石重来驻使槎。忧世旧愁怜杜甫，阜民新调协虞华。芙蓉国里三千首，烟雨楼前十万家。杯酒论文更何地，春风应在紫薇花。"}