{"id":"387722","title":"金缕曲·戊戌花朝，风雪寒甚，晚宿木兰店作","dynasty":"清代","author":"樊增祥","text":"孤负花朝矣。笑封家、诸姨不管，百花生死。刚是海棠春睡后，梦堕梨云窝里。怪昨夜、鹅衾如纸。晓御碧油檐子出，看琪花、开遍人间世。骄马蹴，玉尘起。酣歌痛饮长安市。甚南来、春阴十日，酽寒如水。破屋数间何所有，冷饼生齑而已。便细嚼、梅花何味。生是苦瓜和尚命，更鸠摩、多了妻和子。谁会我，入关意。"}