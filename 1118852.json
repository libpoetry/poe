{"id":"1118852","title":"再蒙宠示佳什殆无遗巧勉成二章一以报佳贶一以自贻","dynasty":"宋","author":"陈与义","text":"睆睆休嫌笏与绅，如公本是九包人。读书只用三冬足，学道从来一色醇。太尉谈辞仍玉麈，侍中风韵更纱巾。谁言上界多官府，亦许散仙追后尘。诸公衮衮坐垂绅，谁信北风欺得人。遮眼读书何用解，发颜要酒可须醇。十年白社空看镜，万里青天一岸巾。少待奇章到三日，试将冠盖拂埃尘。"}