{"id":"1109734","title":"哀太尉惠穆公三首","dynasty":"宋","author":"刘摰","text":"弈世承圭衮，三朝侍冕旒。临边晋羊祐，坐幄汉留侯。乐易门多士，几深庙有谋。那知天不慭，俛仰一山丘。四塞宣皇武，殊庭远世机。如何梁木梦，不待衮衣归。门户传兰玉，忠勋载鼎旂。空馀殿楹字，鸾凤五云飞。望履鸿枢府，熙宁始识公。容无高位气，语有大臣风。感慨方山仰，惊悲已壑空。缁衣国人意，转入薤歌中。"}