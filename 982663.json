{"id":"982663","title":"秋夜病起怀端叔作诗寄之","dynasty":"宋","author":"秦观","text":"寝瘵当老秋，入夜庭轩空。天光脆如洗，月色清无缝。风飙戾戾轻，露气霏霏重。檐花伴徐步，笼烛窥孤讽。缅惟情所亲，佳辰谁与共。夫子淮海英，材大难为用。秉心既绝俗，发语自惊众。麈尾扣球琳，笔端攒螮蝀。雄深迫扬马，妙丽该沈宋。浮沉任朝野，鱼鸟狎鲲凤。与时真楚越，于我实伯仲。尔来居邑邻，颇便书札贡。上凭鸿雁传，下托鲤鱼送。二物或愆时，已辱移文讼。人生无根柢，泛若凌波葑。昧者复汲汲，晨暝趋一鬨。阴持含沙毒，射影期必中。自匿嫫母容，对客施锦幪。溘然一朝逝，万事俱成梦。形骸犹汝辞，利势犹君动。思之可太息，伤之为长恸。所以古达人，脱身事高纵。我生尤不敏，胸腹常空洞。彊颜入规模，垂耳受羁鞚。行谋买竿枻，名理就折衷。但恐狂接舆，烦君更嘲弄。"}