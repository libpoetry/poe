{"id":"1143674","title":"减字木兰花","dynasty":"宋末元初","author":"仇远","text":"鸡儿画曲。处处筝□鸣雨屋。十载重游。柳外啼乌也怨秋。粉楹醉墨。燕去楼空人不识。醉踏花阴。错认人家月下门。三生杜牧。惯识小红楼上宿。压帽花斜。醉跨门前白鼻騧。归来寻睡。懒拨熏炉温素被。两袖香尘。肯信春风老得人。一番春暮。恼人更下潇潇雨。花片纷纷。燕子人家都是春。莫留春住。问春归去家何处。春与人期。春未归时人未归。"}