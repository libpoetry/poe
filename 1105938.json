{"id":"1105938","title":"西园月夜醉作短歌二阕","dynasty":"宋","author":"王令","text":"我有壹郁气，从来未经吐。欲作大叹吁向天，穿天作孔恐天怒。琥珀春拨醅，泛艳红出杯。无客尚有月，把对心尚开。踏地长歌仰天笑，突兀坐见朱颜颓。从他日月趁人老，一醉万事皆悠哉。丈夫身在不忧困，未必天心竟不回。醉眼不识天，疑是高帐幕。忿月喝不住，起欲取绳缚。谁令吾不饮，饮剧始知乐。若令东海解醉人，吾亦去取北斗酌。"}