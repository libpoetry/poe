{"id":"857101","title":"日蚀","dynasty":"宋","author":"王令","text":"钱塘山人大署壁，曰十月朔日且蚀。坐者跳起行者留，愚闻之惊智为惑。我时过市偶自停，眩两目视闹耳听。自嗟身贱不有位，安得置此诛四刑。惟此丙申日在未，天面黯郁昏不济。举头仰日已半亏，群阴得志云不披。尘函欲开镜尚掩，谁把白壁涂之泥。大哉玄象浩难测，安有庸人以术得。天乎反成竖子名，不念吾皇禳以德。吾闻日名为大明，光一自出灭月星。今乃为之成薄蚀，安得君子不为小人乘。"}