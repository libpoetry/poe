{"id":"422857","title":"壶中天 成都秋思","dynasty":"近现代","author":"卢前","text":"出南关去。认桥边红叶，残阳在树。拍遍阑干愁未已，负手市楼无语。万里秋归，枕江酒美，依约来时路。渔歌向晚，声声却笑羁旅。最是零乱风灯，几回怅惘，低诵周郎句。屏掩孤颦双泪湿，痴小犹怜儿女。屈指行程，牵衣问母，不识还如故。相思两地，也应一样朝莫。"}