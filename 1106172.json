{"id":"1106172","title":"杂咏八首","dynasty":"宋","author":"王安石","text":"万物余一体，九州余一家。秋毫不为小，徼外不为遐。不识寿与夭，不知贫与赊。忘心乃得道，道不去纷华。近迹以观之，尧舜亦泥沙。庄周谓如此，而世以为夸。神龙豢可致，猛虎扰亦留。变生父子间，上圣不能谋。常情在欲得，义养或成仇。他人恩更轻，患祸信难周。古风致逊悌，班白见尊优。薄俗谬为恭，独在势权尤。伏波迷俯仰，爱礼坐成仇。龂龂洙泗间，岂是老者羞。羔豚窘虎豹，鸠雀穷鹰鹯。巧者具机弋，鸷猛还拘挛。论功莫如神，论大莫如天。悲哉区区人，乃欲逃其间。黄雀死弹丸，厥罪在啄粟。翠鹄不近人，何为亦穷辱。材为世所利，高下同僵仆。能逃天地间，蠛蠓无不足。关雎后之淑，棫朴王之明。兔罝尚好德，况乃公与卿。所以彼行苇，敦然遂其生。谁能弦且歌，为我发古声。召公方伯尊，材亦圣人亚。农时惮烦民，听讼甘棠下。嗟今千室长，已耻问耕稼。弹琴高堂上，欲以世为化。任公蹲海滨，一钓饱千里。用力已云多，钩缗亦难理。巨鱼暖更逃，壮士饥欲死。游鯈不可数，空满沧浪水。"}