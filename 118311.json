{"id":"118311","title":"收蜜蜂·空中蜂队如车轮","dynasty":"宋代","author":"苏辙","text":"空中蜂队如车轮，中有王子蜂中尊。分房减口未有处，野老解与蜂语言。前人传蜜延客住，後人秉艾催客奔。布囊包里闹如市，坌入竹屋新且完。小窗出入旋知路，幽圃首夏花正繁。相逢处处命俦侣，共入新宅长子孙。今年活计知尚浅，蜜蜡未暇分主人。明年少割助和药，惭愧野老知利源。"}