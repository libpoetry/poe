{"id":"816977","title":"咏史","dynasty":"清","author":"靳荣藩","text":"大凌河水接雄关，啼笑相逢并马还。李广何庸重对簿，天留陷阱待清班。中原已见黍油油，尺土东南势莫留。君管烟花臣水火，枉教开府向扬州。南国烟花势已销，鼓声又杂浙江潮。孤臣不采西山蕨，肯负生徒待柳桥。熹庙臣工只两途，忤珰取祸附珰污。华亭避世朝班里，秋水闲鸥半有无。"}