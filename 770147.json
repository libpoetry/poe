{"id":"770147","title":"月华清•赋得「寒气逼人眠不得，钟声催月下回廊」，本宫人题壁句也","dynasty":"清","author":"董以宁","text":"十二调筝，十三结绣，闻道广寒宫远。才得到内家金屋，御前亲选。小名儿、挂在前头，凝盼着、中涓呼唤。依恋。望巷边竹叶，羊车冉冉。底说玉环红汗。奈支持瘦骨，花寒欲颤。方信广寒，只在鱼镮深院。猛听却、五凤楼钟。刚催到、嫦娥相伴。清怨。问守宫砂在，几时能换。"}