{"id":"462779","title":"丙申小暑前，与叶雨云三兄于绮梦楼消夏食面。时南方洪水并系幽怀，因约分嵌江南雨三字成篇","dynasty":"当代","author":"幻庐","text":"兼旬霪雨苦诸夏，倒倾江河势奔马。荆襄鲋鲤跃街衢，戟指天威胡为者。与子同袍麾前驱，乾糇哽咽断行厨。远犒冷淘冰于齿，忧时能忘杜与苏。自惭食量添酒量，秘法饼师窥烹酱。剑南朝食美酸齑，滋味独少北伧样。塔影欲颓夕红楼，楼中梦笔补珍馐。海澨浊浪归息壤，起社赓诗正此由。"}