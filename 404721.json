{"id":"404721","title":"玲珑四犯·暑夜听雨，用清真韵，同世父苍虬、吷盦、公渚三丈人作","dynasty":"近现代末当代初","author":"袁荣法","text":"亭院潇潇，正簟席催回，幽梦清艳。为忆红衣，啼损嫩姿娇脸。愁怯放下珠帘，隔不断、醉香零乱。料者时、饰粉偷换。惟有坠萤能见。小池菭润舒芳荐。浴双鸳、碎蘋萋茜。荷声还绕屏山曲，凉韵苏心眼。多少怨咽暗蝉，似诉与、漂踪千点。怕泪珠滴遍，谁会惜，空抛散。"}