{"id":"829780","title":"浩吾襄孙饯别海上酒楼十二首选二","dynasty":"清末近现代初","author":"夏曾佑","text":"家住明湖第几桥，风灯水驿耐迢迢。王城如海谋归隐，白塔无言送客桡。新梦已迷蓬岛月，绮怀消尽广陵涛。樽前暮雨家何处，应有衰亲数漏遥。弹罢成连海上琴，苍茫身世感俱深。孤帆载尽生平事，对酒常悬旷代心。口不能言何论笔，古犹如此况为今。劳歌聊为知音尽，风雨江天入暮吟。"}