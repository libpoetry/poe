{"id":"1123407","title":"宫词","dynasty":"宋","author":"赵佶","text":"涂丹辉映霁烟明，四启严闻晓漏清。初御广庭人意肃，九宫遥听警鞭声。御沟春水绿溅溅，曲沼回波四接连。环碧下临方鉴静，游鱼跳跃浪痕圆。春朝小雨乍新晴，祥霭匀收洞宇明。严警不闻人一语，海棠枝上晓莺声。宫嫔馀乐称幽闲，不喜浓妆斗媚颜。浣罢竹风蠲浊虑，一轮明月照屏山。宣和庭庑四回环，书画金籯两掖间。韬袐缄扃飞宝构，鼎新文供称幽闲。春工先与上林芳，迎岁红梅破腊香。才过阁门分曲槛，弄晴繁蕊丽如妆。玉宇珍庭夜未央，月移花影上回廊。精神勤祷祗民福，耿耿晴空霭露香。羲献真踪胜古初，搜求方得到皇居。退朝彝鼎然沈水，因染霜毫更学书。嘉禾呈瑞已为殊，更有灵芝拱翠趺。通进剡章知异物，翻传绘画作新图。麟堤千尺尽涂丹，文瓦雕甍敞殿宽。折槛尽循前古制，当中一曲不安栏。云台呈瑞出坤珍，龙角层芝玉色新。从此九茎何足尚，图书麟阁永无伦。秦娥从小学宫韶，窃爱仙音韵逸飘。应慕凤台吹紫玉，夜阑时按白牙箫。元宵三五竞芳年，十二都门沸管弦。鳌负缯山辉绛阙，龙衔宝炬撒金莲。拂堤丝柳弄春柔，盈沼沉波瑩鸭头。锦绣成丛飞画楫，轻舠两两翼龙舟。云岩小石碧嶙峋，瑩彻仍移玉座亲。千仞乔崧虽突秀，未如纤巧具天真。梨花如雪照庭隅，魄月沦精上海初。禁鼓方传宫漏闭，嫔嫱相拉夜看书。翠芳庭宇叠山围，路转龙盘灿陆离。响石因风飘冷韵，小碑刊勒祖宗诗。承平皇族益繁昌，雁序天伦令德彰。此意绵长敦友爱，时时别殿宴亲王。销金花朵遍轻罗，剪作春衣锡赐多。斗薄只贪腰细柳，夜阑无奈峭寒何。求贤取士属熙辰，朝野喧传诏墨新。省试更增人百数，大庭将见出平津。祐神珍观五云开，高倚层霄叠玉台。笑语半空知远近，纵观飞骑拂尘来。碧纱窗薄晃朝曦，睡起心情不自持。妆饰尚慵临曲槛，却教鹦鹉念新诗。绿搅兰芽绕径隅，日融花气暖萦纡。鞦韆伴侣时相约，画板缯绳翠袖扶。雅颂形容各训笺，后妃基化国风先。卷分二十求深旨，亲著全经正论篇。深庭窗月透轻纱，仙侣勤工组绣华。笑语竟将心事卜，只知相顾看灯花。崇政西清辟讲筵，簪裾杂遝尽英贤。守成当谨持盈戒，紬绎凫鹥大雅篇。沉水薰浓瑞霭飞，相兼花气馥庭墀。皇家休问多嘉景，绛阙清都只此知。玉容初起殢春慵，鬓亸秋蝉不解拢。十二宝阑闲倚处，花间应避落残红。娇云溶漾作春晴，绣毂清风出凤城。帘底红妆方笑语，通衢争听卖花声。红旗连属晓荧煌，万马嘶风去路长。知是黠羌来款塞，亲临丹阙纳降王。绮堂嫔御坦春容，暂止连绵组绣功。却取诗书共披阅，终朝歌演二南风。三月风光触处奇，禁宫通夜足娱嬉。踏青斗草皆馀事，闲集朋侪静奕棋。燧人钻火应时分，颁赐诸宫尽乐闻。堂上美人无用处，旋燔金饼炷兰薰。斗鸡园里城非雅，射鸭池边岂足多。最好芰荷香隔岸，画船摇曳按笙歌。六幕低垂晓鉴寒，帘旌风动皱翔鸾。仙姿妆早呵纤指，远黛遥分胜笔端。双陆翻腾品格新，屡赢由彩岂由人。坐中时有全娇态，才见频输特地嗔。绿径平平摆地尖，花毬亭下总相兼。时来奋击争多胜，格令输赢不畏严。齐警开场设鼓钲，雷霆凛凛奏严声。通宵环卫无哗语，惟听鸡人巧唱更。皇家诜伟固藩垣，濮邸尤为席庆源。八宝霈恩升殿服，朝班荣盛子孙繁。游豫琼林与俗同，森严羽卫跃花骢。旌旗射日飘红浪，归处香尘拂晚风。翠色青浓自不堪，敲冰柔叶两相参。宫人因出方传法，迄后民间识内蓝。瑶林新睹玉为墀，瑞竹双擎待凤枝。共本分岐骈粉节，龟趺御制有新诗。珊瑚植立壮林峦，翡翠巑岏作小滩。几案自成清旷景，蓬山常对座隅看。早临书殿启芸香，冰砚难开肃晓霜。谁制暖炉新样巧，云龙突镂遍金箱。韶光婉媚属清明，敞宴斯辰到穆清。近密被宣争蹴鞠，两朋庭际角输赢。金殿重重十字方，当中鸾鹤势翱翔。韬藏兰炷无人见，篆缕摇摇阖座香。秋来帘幕捲轻风，一夜浓阴蔽远空。燕馆乍凉人不寐，更听疏雨滴梧桐。水晶新制宝卮成，冰洁无瑕瑩玉明。醉捧纤纤飞大白，是娥端望月轮平。禁掖乘欢饮兴浓，笙歌围绕尽芳容。玉人相对赓酬劝，忽奏葵花一宝钟。杂遝仙韶按八音，曲馀羯鼓渐声沉。已将殊韵参群奏，岂贵花奴冠古今。玉钩红绶挂琵琶，七宝轻明拨更嘉。捍面折枝新御画，打弦惟恐损珍花。黄昏人寂漏初稀，嫔御相从奉直归。慵困尚寻嬉戏事，竞将双陆且忘机。阁门双辟约人还，后苑芳菲一望间。台榭参差春更好，瑶津绕岸耸眉山。端楼游赏正元宵，珠箔低垂绚帟飘。黔首康衢瞻盛际，御香芬馥下云霄。绿槐阴合正炎曦，高叠盆冰匝座围。沉李浮瓜清玉槛，水晶宫殿正忘机。水精澄瑩一屏方，置近盘龙宝砚傍。海玉森森红挺秀，琐窗清楚兴何长。资善黉堂几席开，小王初学读书来。师儒专选英豪用，教育当资保傅才。金銮登对择忠良，嘉纳儒臣蹇议长。图治取人当数路，吏能全不在文章。霁云高敞九城关，簪佩衣裾一望间。昨日閤门新入奏，降王初缀紫宸班。元宵五日宴龙楼，同乐斯民一豫游。宝辇欲回人仰望，彩绳高处堕星毬。杏梢梅蕊遍飘香，藻荇萦纡满碧塘。娇怯画船推俯岸，闲看风力蹙波光。七夕新秋玉露清，月钩遥挂碧云平。珍庭祈巧贪娱宴，唯恨残更促晓声。绣栭丹栱尽瑰材，百步回廊锦帐开。万炬绛纱星粲粲，拱环翠碧下楼台。禁宇春围昼漏长，睿思宸极景相望。回环露浥苍苔合，一架荼蘼满殿香。三月西城淑景多，羽林旌旆拥鸣珂。珠鞍玉镫龙骧进，宝苑珍亭喜一过。江浙秋橙入上都，深宫培植向庭除。金丸磊磊尤珍异，均锡臣邻侑乐胥。翠石岧峣竞巧形，无双惟是碧云屏。坤舆秀气全融结，尤比三峰色更青。大晟重均律吕全，乐章谐协尽成编。宫中嫔御皆能按，欲显仪刑内治先。年年式宴集簪裳，百辟班联振鹭行。曲谢臣邻尤跂望，司珍新奏玉茶床。教化风行自掖房，芸辉新缮万书堂。清闲几砚皆编帙，时诵关雎正始章。垂拱凌晨百辟朝，鸣鞘风引彻璇霄。鸳鸾杂遝趋鳞砌，无限黄金重满腰。乐章重制协升平，德冠宫闱万古名。嫔御尽能歌此曲，竞随钟鼓度新声。杨梅泽国最荣昌，此岁移来入上方。造化想知偏借力，结成繁实胜江乡。控马攀鞍事打毬，花袍束带竞风流。盈盈巧学儿男拜，惟喜先赢第一筹。秋杪金柑产玉庭，云根呈瑞故连茎。相期不是尘中物，占得成双雨露荣。钿筝百宝间生辉，玉柱成行雁自飞。对酒仙姿时一按，十三弦上迸珠玑。戎裘殊丽学弯弓，十指纤柔力未充。多被朋侪齐谑笑，强颜无奈脸莲红。花洞连延一架平，文鸳双砌接珍亭。明晖北望垂杨岸，满目烟波上下青。英华相背露台高，夹道双亭气象饶。每待中秋开夕宴，月轮平处奏箫韶。雅乐方兴大晟谐，均调律吕贯三才。广庭度曲笙镛间，羽翮翱翔赴节来。十里香街沸管弦，金明回驭夕阳天。风轻芝盖摇霞浪，袅袅龙盘七宝鞭。上春精择建溪芽，携向芸窗力斗茶。点处未容分品格，捧瓯相近比琼花。烟敛林梢挂晚虹，登临吟望兴无穷。秦娥越艳新妆饰，小约同来宝苑中。忘忧清乐在枰棋，仙子精功岁未笄。窗下每将图局按，恐防宣召较高低。紫云楼曲倚仙韶，传习皆知岁月遥。竞好洮州新进谱，和谐逸韵入音调。杏绿桃绯一片春，后庭花卉尽坤珍。鞦韆峻架临芳径，须信韶光每岁新。邃宇宏开巧石丛，擅名还有胜嬴峰。巫山未足为珍异，碧玉巑岏叠数重。燕馆馀闲玉漏沉，华容芳质尽知音。不将箫瑟为贪靡，竞鼓瑶徽数弄琴。澄澄方沼玉庭前，天产双英并萼莲。含秀同芳应有感，故来清禁启妖妍。纹窗几砚日亲临，雅玩娱情务讨寻。笔格砚屏皆宝制，镇书惟重马蹄金。天源一派过严城，宝兽喷香漱玉声。分入瑶津来紫禁，杯流曲沼远相萦。千步回廊远接连，叠山盈壁状天然。重新绘画非尘境，不是高真即列仙。二浙枇杷得地荣，移来丹宇倍生成。天心赋与偏繁盛，珍物由来出太平。粉杏夭桃出苑墙，堤边杨柳拂波光。梭门耸插彤云里，风引花毬丝缕长。殿省爰新六尚名，攸司遵职赞隆平。屡颁衎宴丰碑立，官属同刊琬琰荣。綵缔鳌山耸禁街，端门帘捲五云开。元宵佳景同民乐，不禁人行近露台。三年禋祀敞圜坛，星斗凝辉玉露寒。郊外燔柴烟欲断，禁街人已待回銮。酒阑人寂暗银缸，淡月轻风透碧窗。宫女欲歌初制曲，旋将弦管按新腔。禁宫春色最妖妍，桃李扶疏满眼前。斗草踏青携伴侣，更寻何处画图仙。拂面风轻日渐长，玉人初试薄罗裳。斜阳楼外抛梭去，两两三三出洞房。"}