{"id":"432379","title":"怀旧三首","dynasty":"近现代","author":"杨赓笙","text":"将星天降李西平，戏下雄才数石城。卅六军人张后劲，八千子弟树先声。素丝苦被污蝇点，末路堪怜走狗烹。从古国家开创日，尽多功罪不分明。盖棺归骨过南昌，一束生刍泪数行。漫说伯仁由我死，终怜项籍属天亡。凄凉绝笔留冤狱，涓滴微资压宦囊。回忆百花洲上约，樽前真觉断人肠。记得蒲青艾绿时，故交先识顺昌旗。果然入境称张禄，未及成功作范蠡。筠岭饱看千个竹，梅关空塞一丸泥。要知军阀倾颓处，全局先输此著棋。"}