{"id":"721254","title":"咏怀古迹五首 苍梧","dynasty":"明末清初","author":"陈子升","text":"忆昔光天共帝臣，翠华西狩复南巡。百蛮奔走千秋事，五岭蹉跎万死身。兵甲渐加成战地，乡关才出尚比邻。从来发轫骚人兴，野旷云流望转新。辛壬癸甲出关回，行路虽难歌莫哀。敝舍亦劳千里望，中原只透一门开。伤心逆旅通行李，屈指将军有姓梅。风度楼前融朔雪，大唐今数曲江才。分茅岭下寻铜柱，薄海人思汉伏波。列阵不难招象马，为梁真欲架鼋鼍。山川据险将无敌，金石铭功在不磨。莫道南征犹缓计，凌烟他日看巍峨。广郡延袤古桂阳，郡人不省是维桑。换盐忽漫逢宾客，食藕因思制楚裳。天下几州真刺史，我来一度旧刘郎。而今不作看花恨，消息王孙草尽芳。韩公谪宦叹崎岖，我亦曾游恨有馀。催老祇缘千嶂雪，罢朝非为一封书。晚年好佛心方切，中路逢仙事也虚。能使世间魑魅息，不烦容徙恶溪鱼。"}