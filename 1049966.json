{"id":"1049966","title":"醉歌谢太平李倅自明除夜惠酒","dynasty":"宋","author":"郭祥正","text":"一年醉，三百六十日。今朝年尽酒未尽，自顾形骸无得失。浮生七十行六十，猛饮狂歌须汲汲。吾邦倅贰李自明，爱我颓然荷蓑笠。双壶满送琼瑶浆，春风争从四支入。君不见刘项存亡安在哉，暂时龙虎轰风雷。袁盎说行晁错戮，蹑蹝刺客横刀来。又云舜野死，尧幽囚，九疑连延云雾愁。不如饮酒醒复醉，抱瓮负锸渠无仇。沧海化为酒，蓬莱作糟丘。与君携手去，赤脚踏鳌头。"}