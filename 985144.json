{"id":"985144","title":"和杨齐伯韵","dynasty":"宋","author":"郭印","text":"邪师挟幻术，念念皆狂图。化出一切象，形容乃甚都。佛光亦幻成，非有与非无。烟霞异明晦，寥廓元太虚。离娄塞其目，象罔得玄珠。脱能如是解，安用空睢旴。宇定天光发，岂关七尺躯。痴儿生谤语，往往堕眉须。乃知西方圣，勇猛真丈夫。圣人与人同，此道谁不如。归来但宴坐，反照自有馀。"}