{"id":"806598","title":"沁园春八首 其四","dynasty":"清","author":"蒋士铨","text":"上元夫人，碧落侍郎，仙缘去来。恰灯宵现行，银河吐艳，灯宵示寂，铅泪成灰。廿六年光，平生慰藉，老去柔肠日九回。头白矣、拥东方千骑，鸿案谁偕。三年官阁伤怀，怕月转、空楼雨滴阶。剩膝前儿女，呼耶作母，画中冠佩，减俸营斋。五千繁弦，百千絮语，雪鬓钟情更可哀。倘辛苦、有两株琼树，三锡鸾回。"}