{"id":"1103142","title":"游冷泉次陈体忠二十韵","dynasty":"宋","author":"周密","text":"地僻多清事，林深远暑威。短桡浮晓涨，瘦策破烟霏。讨胜穿云峤，寻幽入翠微。涧沙金作色，池水玉生肥。小立评诗板，迟留坐钓矶。洗苔题石壁，爱竹款山扉。访古寻唐记，逃禅下梵帏。虑空流水净，情懒片云飞。远壑风声合，幽崖日影稀。峻攀时倚杖，野涉屡褰衣。桂子双峰耸，薝香一径崎。新蜩响清昼，孤鹤唳斜晖。古蔓虹千尺，灵杉翠十围。壑雷晴亦雨，花露午方晞。松老飘残粉，兰芳递暗菲。鸟鸣知自乐，猿下为忘机。泉上亭尤古，山椒塔更巍。身闲发深省，心静悟前非。何日辞尘鞅，终当脱世鞿。旧盟泉石在，我欲赋来归。"}