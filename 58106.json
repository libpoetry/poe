{"id":"58106","title":"胡笳曲·长风吹高海底月","dynasty":"明代","author":"俞允文","text":"长风吹高海底月，半落洮河色如雪。胡笳写出陇头声，千声万声吹不歇。此时都尉兵初尽，此夕单于阵方结。沸地黄沙冻欲牢，连天白草烧难热。玉箸啼还遍，红颜坐相诀。《杨柳》曲中离别久，《梅花》管里音书绝。胡笳本是从胡起，曲曲缘云咽流水。飞入重城怨已深，听临遥塞愁应死。谁知沙畔卷寒芦，一曲能消胆气粗。更使胡雏双泪落，万群嘶月过飞狐。"}