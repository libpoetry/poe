{"id":"977943","title":"观秋潮","dynasty":"宋","author":"徐集孙","text":"八月西风嘘沆瀣，长江协候肆澎湃。钱塘王气天所钟，非为子胥逞灵怪。海门三山缥缈青，双练夹岸奔雷霆。蛟龙鼋鼍匿形影，银涛雪浪翻沧溟。踏浪群儿惯行险，出没波心旗闪闪。须臾潋滟潮信平，荡漾渔舟千万点。天低暮霭袭人衣，游子兴尽各云归。独有骚翁看不足，吟到夜月扬清辉。"}