{"id":"408760","title":"纪梦二首哭吴季清（德潇） 其二","dynasty":"近现代","author":"乔树楠","text":"堂上有老母，西南驶归舟。儿孙各幼小，劫后嗟遗留。颇闻山中妻，孝爱良独周。我时在官守，俯仰煎沉忧。事后百馀日，凶问始见投。我亦历九死，六驭方悠悠。黾勉循旧职，含泪推疲囚。默念平生友，存者各九州。斋居勘契真，只坐不自修。却忆十载前，欢会宁易谋。终须挂冠去，长与无何游。"}