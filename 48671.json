{"id":"48671","title":"舟中闻春禽寄江阴包鹤洲","dynasty":"明代","author":"杨基","text":"山中无音乐，丝竹在禽鸟。嘤嘤呼春晴，呖呖报春晓。娇吟与柔哢，圆滑斗新巧。知君在山中，乐此长不少。疏篱密竹外，深涧绿树表。青鞋踏花影，信步听未了。归去闻筝声，应怪银甲小。我来行一月，风雨春江渺。今朝豁晴霁，孤琴破幽悄。铿如女娲笙，忽作余音袅。平生黄钟耳，直欲辨分杪。万事付松风，翛然坐秋草。"}