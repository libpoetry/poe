{"id":"557841","title":"春阳道士歌","dynasty":"明","author":"张弼","text":"天海东北名尾闾，其深不可以千百万里拘。重阴锢阳阴极处，有时飞出火龙珠。上透天门转八极，阳光闪闪常如如。如此春阳曾识否，勿为黄白贼徒枉奔趋。我欲一来亭上坐，嵬琐么魔都扫除。苓通砂砾化珍宝，两足快马翔天衢。春阳春阳当自信，崆峒道士乃吾儒。"}