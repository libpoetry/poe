{"id":"464821","title":"东风第一枝 忆杭州，用张翥忆梅韵","dynasty":"当代","author":"袁思古","text":"鹫岭春遥，莺堤水满，甚时得践归约。故居三径犹存，种树记联棣萼。情迁境异，念往事、浮光飞掠。最可惜、琴剑飘零，竟遣化随猿鹤。湖上醉、旧襟酒薄。江上宿、画船潮落。探梅曾入灵峰路，绕翠微殿角。前尘若梦，似散掷金飘风箔。待净扫、越岸妖氛，重上柳阴楼阁。"}