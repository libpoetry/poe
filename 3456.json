{"id":"3456","title":"上长史王公责躬","dynasty":"唐代","author":"储光羲","text":"覆舟无伯夷，覆车无仲尼。自咎失明义，宁由贝锦诗。松柏日已坚，桃李日以滋。顾己独暗昧，所居成蒺藜。大贤荐时文，丑妇用蛾眉。惕惕愧不已，岂敢论其私。方朔既有言，子建亦有诗。恻隐及先世，析薪成自悲。灵鸟酬德辉，黄雀报仁慈。若公庶伏罪，此事安能迟。"}