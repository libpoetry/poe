{"id":"579390","title":"世称乌反哺盖闻而未睹焉一日晨起见其类聚飞鸣乃其然也感叹有作","dynasty":"明","author":"唐璧","text":"东方日初出，草树何青青。乌雏哺其母，散乱林郊坰。其母得所饲，哑哑振双翎。其雏远衔饵，翅短来去轻。绸缪报深恩，眷顾存至情。我行忽见之，感叹涕泗零。有亲不能养，在世徒营营。羽族尚能尔，况我万物灵。低头拜乌雏，愧汝曾参名。"}