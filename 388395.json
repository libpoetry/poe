{"id":"388395","title":"买陂塘·题林云贞女史寄外书后，为林小桐上舍作","dynasty":"清代","author":"谈印梅","text":"惜分飞、燕支塞远，十年征戍凄绝。乌丝累幅盘中寄，锦字织来难灭。生死别。问底事、天公铸错人间铁。芳心百结。便放得金鸡，重圆破镜，对影恐华发。枫亭路，流水声声似咽。吟魂何处飞越。春莺多事频饶舌，惊散梦中胡蝶。千百折。算此恨、逢人怎便分明说。书藏莫泄。有无限愁衷，银笺渍透，字与泪成血。"}