{"id":"849830","title":"辛未中元记梦梦与一僧谈世事良久问答中有凡事如此汝曹勉之之语既而造一境如仙家居厥明用梦中八字为偈末章反骚 其五","dynasty":"宋","author":"王迈","text":"禅悦既无门，仙居在何所。与渠无半面，一见相尔汝。霓裳制未成，翩翩欲高举。身如一羽轻，去天才尺许。胡为造此境，问之不吾语。正缘崆峒中，萧然无物贮。"}