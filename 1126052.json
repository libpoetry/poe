{"id":"1126052","title":"九怀","dynasty":"宋","author":"高似孙","text":"望九疑兮云雨，心惨惨兮思君。冉冉兮愁痕，楚波深兮斑竹活。历嵯峨兮极眺，讯遐心兮谁将。蛟何跃兮冲波，鸿何惊兮离网。湘有蘋兮渚有荃，欲将诚兮无能宣。苍莽兮何之，孰亮余兮㛹娟。羽何音兮锵锵，凤何仪兮济济。朝腾余轫兮梧阴，夕娱兮清澧。蹇踌躇兮自喜，溯清川兮如洗。植馆兮云中，树之兮石磊。磊贝阙兮鳞堂，杂青枫兮始霜。芷路兮蘅薄，桂飞橑兮兰房。相芰荷兮可衣，美秋菊兮曾粮。瑶华兮在席，江有蓠兮吐芳。被薜兮带萝，表之兮以兰香。汇众卉兮扬徽，贮芳辛兮同薰。哀弦切兮入云，灵来下兮缤纷。捐余珰兮中流，遗余玦兮北渚。俨奉君兮嘉荐，乃遗余兮芳杜。时契阔兮难再，聊歌风兮自语。揽九州兮余忧，民将鱼兮谁瘳。水受令兮安流，菱芃芃兮方秋。老帝力兮茫茫，射神鱼兮飞舟。朝帝君兮不下，莽故疆兮生埃。踏苍龙兮倏东，栖灵游兮故宫。擢桂栋兮兰房，蕙帱兮荃床。翳残书兮罅?，杳空山兮神扬。神扬兮何极，有人来兮为之太息。湿刓石兮酒寒，隐怀君兮伤恻。荪桡兮桂楫，海若兮献月。采水碧兮紫渊，弄蠙珠兮冰穴。无一芳兮可酬，心难吐兮犹咽。砥柱兮汤汤，龙门兮阻长。事难古兮悲伤，迹苍奔兮蹇余以何往。朝欲逝兮河津，夕濯衣兮西溆。花涨兮波恶，鱼斗兮云舞。沐余冠兮嵯嵯，濯予珰兮楚楚。灵心怿兮来下，乃遗余兮芳杜。玩芳杜兮三嗅，时不来兮孰与。草长兮菲菲，越山青兮霏微。玉在佩兮欲语，望故宫兮如归。酒阔兮犹香，僾流光兮庭帏。芳俎进兮兰藉，玉鳞寒兮牲肥。灵翱兮醉只，笙嘘云兮沾衣。鼓轻舠兮无留，月共载兮依依。乐莫乐兮知几，哀莫哀兮别离。鹧鸪愁兮忘飞。江欲冷兮丹枫，月将缺兮初鸿。天如仄兮沉波，楫有声兮追风。易莫易兮谋功，难莫离兮图终。东山兮谁作，若斯人兮犹穷。水下鹥兮溶溶，山插云兮丛丛。叫夫君兮不闻，拊遗声兮如空。君不来兮谁晤，余心忧兮冲冲。越山兮青青，江波兮喷薄。万里兮长风，引惊澜兮去之。夫君兮以渊为期，水何为兮劳苦。越山兮升云，江水兮未平。举酒兮讯君，将与余兮心倾。若有人兮飐云旗，舞神鱼兮踏文螭。奏水星兮叫冰夷，横壮气兮海为飞。麋台兮生草，言如毛兮人杲杲。夕宿兮江皋，越兵西兮如拉槁。一沐浴兮九江，水扬波兮淙淙。飞余桡兮雁渚，舍余珰兮渔矼。望美人兮未来，心不怡兮难降。有酒兮如冰，呼脍具兮鱼龙腥。浇磊块兮洗磅礴，有老父兮愁偏醒。君之来兮鞭潮，令冰夷兮毋骄。抚余车兮安驱，海难填兮魂销。龙翼辀兮既东，旌翠昏兮生埃。蛟抗刃兮波赤，咽雾光兮蓬莱。乐莫乐兮佳游，哀莫哀兮忘归。箫钟兮铙鼓，吴歌兮楚舞。鱼飞兮雁奔，君之乐兮俣俣。憩跸兮嵯峨，陈席兮楚楚。撰德兮苍崖，秦夸声兮豪诩。骑杂遝兮銮玲珑，穷禹迹兮窥践宫。民如蟹兮谁能聪，海水作兮号鱼龙。欢未殚兮乐未终，金母号兮汉旌红。江上兮青山，水既去兮复还。引微风兮无澜，擢桂桨兮闲闲。望美人兮来下，灵翩翩兮从女。劈中流兮扬舲，雁邕邕兮遵渚。玉衣兮画裳，御清气兮前青凤。穆川后兮静波，湘君遗兮兰芳。行贞兮昭昭，珰明兮玉娟。天门兮为开，万夫哀兮惟女贤。翠帷下兮沉沉，花饮露兮阴阴。素鳞寒兮不动，寄风瑟兮瑶音。涉江兮采蘋，剪绡兮蠲尘。奉瑶华兮结辞，灵不见兮愁人。愁人兮柰何，目眇眇兮微波。路杳霭兮脩长，其柰何兮夕歌。若有人兮山阿，乐莫乐兮在薖。絜余佩兮有兰，惬余裳兮有萝。凌八荒兮骋望，怅山河兮悲壮。倒天汉兮濯江淮，眇风云兮晤怀。竹树兮冥蒙，海月兮朣胧。君何为兮山中，鸿奔南兮逼轻舟。歌闻天兮击中流，气浩浩兮横九州。山冉冉兮生雨，水汪汪兮迷浦。鴂一叫兮花愁，期美人兮春渚。砥苍崖兮燕危磐，枕渊洄兮夏留寒。谷怀烟兮川引雾，出渔乡兮入樵路。屋如悬兮石将危，荡兰舟兮扬桂旗。江有蓠兮溪有荪，沙一抹兮云垂垂。耒宜雨兮帆宜风，香在垆兮各为功。村醪熟兮春无度，水羞香兮雪登俎。晴阴节兮花乱飞，老渔歌兮野巫舞。灵埃乐兮憺忘归，人无忘兮雨而雨。维余舟兮款神关，石??兮萝漫漫。帷之褰兮风毳急，石可憩兮苔痕斑。潭中人兮夜渔急，神鱼舞兮阴妃泣，报灵君兮千罟集。水如练兮月冥冥，若月弦兮作湘声。舟欲去兮且复留，耿不寐兮空隐忧。无诗文。"}