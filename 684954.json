{"id":"684954","title":"赠德成岩道者二首 其一","dynasty":"明","author":"王恭","text":"巢居迥无迹，浮人岂知名。振文掇霞采，孤坐白云英。神閒了遗境，欲澹将寡营。摽枝与野鹿，邈然两忘形。适来本何期，倏别宁钟情。长啸忽归去，啾啾鸾鹤声。岩栖带灵境，寥寥布金园。跫然足音少，所遇麋与猿。井灶白云里，枕席莓苔痕。悬灯梦石榻，蝙蝠飞前轩。腹中楞伽经，心解口不言。众方委尘劫，此独求真源。笋笠挂绝壁，卷衣弄潺湲。夜半月出山，泉萝四垂门。了然忘天地，独与静者论。"}