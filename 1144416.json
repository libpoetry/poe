{"id":"1144416","title":"送严陵邵叔忠学录归侍二首","dynasty":"宋末元初","author":"陆文圭","text":"薄官如秋菰，冷淡不堪食。学宫如传舍，敝漏栖不得。访君桥水东，一榻可容膝。中吴多佳士，三载谁与适。可怜泮林鸮，止醉桑葚黑。束书归去来，钓台秋风夕。黄甲旧书生，明廷推一鹗。岁莫戢羽翰，静听华亭鹤。盛衰今昔异，出处老少各。乃翁信奇士，之子亦不恶。斥鴳伏卑枝，寄声谢寥廓。"}