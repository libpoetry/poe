{"id":"486223","title":"朱叔仲山水引为邹生作","dynasty":"明","author":"虞堪","text":"看山朝不饭，画山夜不眠。西蜀书生有此过傅癖，呼镫索酒忘青年。东吴朱家叔仲子，爱画更觉入骨髓。清晨起来头不梳，快展溪藤拨秋水。长年买船上会稽，耶溪云门随所之。越人煮海竞取富，孰肯相逐探幽奇。归来自喜胸腹饱，磊磈峥嵘挥不了。东家帧子高丈寻，落笔唯嗔烟嶂小。邹生拜揖长衣裾，得画一纸七尺馀。就中貌得戴安道，一丘一壑松两株。前年我亦画匡庐，还有松巢安读书。昔年李太白，最爱云端蕖。焦桐不著童子抱，先生自是乘篮舆。仙人自在第九叠，牧竖樵夫皆可居。朱叔子，邹阳生，世俗那辨关与荆。齐君不好瑟，王子自吹笙。何当与子坐待海晏风尘清，更作昆崙顶上行。"}