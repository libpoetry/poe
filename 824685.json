{"id":"824685","title":"念奴娇 为易硕甫题画","dynasty":"清末近现代初","author":"杨度","text":"人生如寄，问松乔，几生修到仙侣。往返高风沧海变，惟有梅香自媚。却怪王孙，人间频到，懒把琼笙吹。生生轮转，神仙亦受情累。我亦小谪蓬莱，风流诗酒，游戏潇湘际。人世不如仙界乐，天姥梦中犹记。好住缑山，人间此后，跨鹤休重至。崔娘已渺，此生更少知几。"}