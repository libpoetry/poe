{"id":"40974","title":"仰赠从兄兴宁寘南诗","dynasty":"南北朝","author":"何逊","text":"家世传儒雅。贞白仰余徽。宗派已孤狭。财产又贫微。栖息同蜗舍。出入共荆扉。松笔时临沼。蒲简得垂帷。幸逢四海泰。日月耀增辉。相顾无羽翮。何由总奋飞。一朝异言宴。万里就暌违。远江飘素沫。高山郁翠微。相思对淼淼。相望隔巍巍。死灰终不然。长岑且未归。当怜此分袂。脉脉泪沾衣。"}