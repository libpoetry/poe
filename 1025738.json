{"id":"1025738","title":"水调歌头 其二 七月六日与范至能会饮垂虹。是时至能赴括苍，余以九江命造朝，至能索赋","dynasty":"宋","author":"韩元吉","text":"江路晓来雨，残暑夜全消。人言天上今夕，飞鹊渐成桥。杳杳云车何处。脉脉红蕖香度。瓜果趁良宵。推枕断虹卷，抚槛白鱼跳。五湖客，临风露，倚兰苕。云涛四起，极目人世有烟霄。我送君舟西渡。君望我帆南浦。明日恨迢迢。且醉吴淞月，重听浙江潮。"}