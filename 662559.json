{"id":"662559","title":"古诗","dynasty":"明","author":"石宝","text":"器微满乃溢，才备德不形。大功有神轴，至平惟水停。不见唐虞日，垂衣临广庭。运动物不觉，端居天下宁。作誓民始畔，勤盟血徒腥。何况衄败馀，继之以幽囹。古道不可复，誇诩类俳伶。藐视三皇业，嘒嘒如小星。自谓皋契出，不希麟凤灵。俯视秦汉士，牛涔间鲲溟。大言久不怍，吾歌安足聆。"}