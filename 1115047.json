{"id":"1115047","title":"新秋二首","dynasty":"宋","author":"杜范","text":"少昊行秋正疾驱，洒然凉色已侵肤。翠空碧水涵高下，淡霭苍烟半有无。风露已经生惨戚，菰蒲且欲慰斯须。谁将霜竹横云外，似有悲声与恨俱。一叶阶前落浅黄，已知秋色渡长江。百骸假合宁长健，万虑丛生未肯降。荒草露寒飞蝶尽，暮山烟带白鸥双。倚栏独立浑无语，时把残篇对小窗。"}