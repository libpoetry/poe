{"id":"1237056","title":"为朱大理赋墨梅寓丹家意以大理明此故求正云","dynasty":"元","author":"凌云翰","text":"剥尽群阴见一阳，千花万蕊总包藏。笔头会得先天意，写出寒花朵朵香。知白全资守黑功，一花便与万花同。要知玉兔翻身处，春满乾坤六六宫。雨熟金丸万万株，黄中通理及肌肤。此花自是真铅汞，却倩仙毫作药炉。真水元从火里来，等闲相过即胚胎。檀心玉蕊分明见，莫作黄芽白雪猜。"}