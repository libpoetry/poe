{"id":"1113683","title":"深静堂","dynasty":"宋","author":"李处全","text":"鼎来朱墨苦难逃，两夕山中暂释劳。野岫拥檐青巀嵲，回塘足雨绿周遭。翻经深院心宜静，远迹红尘意自高。漫把新篇供写物，么么那敢说诗豪。连筒接水下横塘，漫韨尘襟引兴长。喜有一枝安静境，閒看九曲泛流觞。凉生客枕秋将老，月上纱窗夜未央。满眼诗材皆可赋，惜哉无计脱官忙。"}