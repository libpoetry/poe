{"id":"1236141","title":"杂诗三首","dynasty":"元","author":"李存","text":"老去无所为，结庐在竹庄。竹庄荆棘深，宿昔狐兔藏。岂无江海愿，齿发不足偿。生则居庵中，死则埋庵傍。秋日方杲杲，独行溪水干。纷然浣纱女，及此清未寒。相语有相厉，岁晏霜雪繁。谁云陶唐风，远矣不可还。慕古既多沮，从俗宁可安。吾冠方委尘，政尔不必弹。群醉敢独醒，孤芳若为园。秋风况无情，最解吹朱颜。"}