{"id":"687742","title":"读白沙先生诗集","dynasty":"明","author":"庄昶","text":"飞云一卷递中来，上有封题是石斋。喜把炷香焚展读，了无一字出安排。为经为训真谁识，非谢非陶亦浪猜。何处想公堪此句，绝无烟火住蓬莱。天然无句是推敲，诗到江门品绝高。几处风花真有此，古来周邵本人豪。冥心水月谁堪会，盥手山泉我自抄。读到乌啼春在处，江山垂老觉神交。海上千峰阁病舆，傍花随柳意何如。老谁静里都无事，笑此山中亦著书。帝伯皇王铺叙里，乾坤今古笑谈馀。我看此意终谁领，略与人间一破除。才力凡今我与翁，百年端许自知公。横渠老笔虽终劲，周子通书自不同。南海巨觥都水月，卧林狂句也溪风。酒杯许更何时约，烂醉罗浮四百峰。"}