{"id":"623047","title":"秦六主后秦三主","dynasty":"明","author":"郭之奇","text":"蒲洪姚仲皆人杰，石氏将倾方并作。蒲节初飘五丈形，草苻独震三秦魄。老羌赍志不忘华，遗言归晋知所托。氐运当兴襄遂穷，羌苌自此归苻索。未烦苻健哭元才，且看东海任景略。取燕并蜀夏夷兼，五胡之盛畴相若。骄主疲民百胜馀，逞心逸志谁堪格。漫侈投鞭欲断流，岂知单骑还惊鹤。氐衰羌盛亦寻常，新平缢主何太薄。丕登及崇须臾灭，秦雍总为诸夷扩。苌取长安曰后秦，子兴帅众未全弱。姚泓弗负秦始削，建康悬首晋非虐。区区江左承正朔，破氐灭羌如振落。氐羌归晋作晋仇，天终为晋锄叛虐。"}