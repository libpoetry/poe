{"id":"808100","title":"百字令 初九夜月适姚春木吴兼山过寓同周倬云夜话三叠前韵","dynasty":"清","author":"杨芳灿","text":"晚云齐敛，又月华满地，新弦刚上。佳客翩然欣入座，风引画帘低飏。茗瀹皋卢，火添商陆，静听瓶笙响。门无剥啄，閒中颇惬幽赏。莫话蜀道风尘，吴江烟水，人海飘零想。差喜清光千里共，排闷且沽春酿。境自空明，人俱疏俊，我亦甘流浪。一声铜钵，敲残更促清唱。"}