{"id":"180278","title":"代上阆中章使君","dynasty":"宋代","author":"李流谦","text":"九区混轨文，正宁垂衣裳。公家转洪钧，一气斡混茫。蛮夷奉琛贡，月窟东扶桑。至今有遗黎，盛德登乐章。溢庆久愈衍，丹穴俱鸾凤。祖烈肖挺挺，德音续琅琅。尊彛琢璠玙，荐庙流中黄。铜符专城居，健翼翕不张。黼座录故家，云路登方将。省寺窥步武，禁闼觇翱翔。相门出鼎槐，八叶有前芳。一樗无所村，拥肿蔽道傍。门户岌重大，挽首惭肯堂。得邑万山间，昼夜鞭跛{左牛右羊}。斗升赖急养，山海祈深藏。古人重已知，漆炭固未偿。靴板庭趋初，躔宿望煌煌。委身大炉冶，正惧呵不祥。丹鼎偿可舐，鸡犬同飞扬。"}