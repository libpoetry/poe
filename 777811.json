{"id":"777811","title":"高阳台·凤城元夜寄姊","dynasty":"清","author":"陈家庆","text":"十里银花，千家火树，凤城今夕何年。玉宇高寒，举头又见婵娟。东皇漫道春如海，尽六街、风物凄然。最堪怜。酒满琼筵，人在愁边。客中纵有闲歌舞，便消磨艳冶，都付樽前。佳节魂销，负他人月双圆。鱼龙曼衍长安好，庆良宵、梅影清妍。莫流连。急管繁弦，梦断情牵。"}