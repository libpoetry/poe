{"id":"1235572","title":"寄衰翁东宫典宝监知事史仲文赴京之任赋诗二首为饯","dynasty":"元","author":"成廷圭","text":"宫官比日盛才贤，寮寀光华得妙年。东禁总分清切地，前星偏近紫微天。朱研玉斗时开宝，香热金炉晓奏笺。朝觐从容问先世，鄂公忠孝是家传。征车载道马駉駉，更尽沙头双玉瓶。十月淮南逢小雪，五云天上望前星。龙文符宝连函出，鹤禁箫韶弭节听。鄂国平南好勋业，嘉言何处惜朝廷。"}