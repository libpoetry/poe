{"id":"903133","title":"巾车","dynasty":"宋","author":"张镃","text":"听说小巾车，形模似竹舆。双轮毡裹去，三壁帽开舒。僮矮行携砚，鬟娇坐奉书。岢峨回径处，轣?度桥初。鹤引青莎软，莺看翠柳疏。袖炉香正喷，背榼酒多储。过爱凉轩敞，停因燕馆虚。直须教画看，全似出尘居。缓驾终调鹿，忙牵莫命驴。只缘心荡荡，自到境如如。剩有真堪写，时无愤可摅。尚惭销粟帛，何事免缲锄。命驷邀朋客，笼鹅谢里闾。屏星前日梦，不枉赋归欤。"}