{"id":"1021576","title":"圆觉顽空觉讲主真赞二首 其一","dynasty":"宋","author":"释普济","text":"头鬅鬙，眼乖角。得天台之奥旨，继永嘉之先觉。执文字见，离文字缚。说大义则四座风生，徵异解则百川潮落。昭昭乎教苑之祥麟，昂昂乎鸡群之野鹤。虽正席四处不足畅其设施，然分座五山亦不负其所学。是为广智九世之孙，啸岩一枝不致寥寞者矣。"}