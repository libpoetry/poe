{"id":"1058385","title":"题桃源图","dynasty":"宋","author":"华镇","text":"枝头巧语声高低，波光葱茜深柔荑。烘爖日暖金鳞动，渔舟荡漾沿芳堤。淡红片玉满流水，中有谁家桃李蹊。刺棹沿洄忘远近，山重水转迷东西。金豪瞥见林中犬，玉羽旋闻陇上鸡。相逢巾屦如图画，惊闻有客争邀携。穿花行到花尽处，华铺昼敞同攀跻。帘栊炫熀斗金碧，楼阁玲珑凝紫霓。琼杯石髓甘如醍，碧桃瑩腻堆玻瓈。殷勤历问尘寰事，闻说兴替声如嘶。自言畴昔避闾左，乡邻负抱谋岩栖。入山惟忧山路浅，穿云涉水随麇麛。山深遂与人境绝，回首但见云萋萋。年年桃花又桃实，不闻刘项鸣钲鼙。当时祇恨弃桑梓，此日却悟凌丹梯。酒阑历览烟霞外，天风淅淅鹓雏啼。尘羁世网远心目，年龄便可乾坤齐。俗缘如瑕涤不去，荆布还念糟糠妻。思家欲归归却悔，忆路重来来已迷。碧砌朱栏无处觅，溪长烟草寒凄凄。玉京云路今何在，千年图写传缯缇。高堂众客一经目，尽愿乘景骑狻猊。祖龙虐政猛于虎，疗饥消渴资黔黎。霜髯黄口不相保，四海惨戚如牢狴。当时人世无居处，往往云壑为中闺。窜身幽侧宁所乐，骨肉苟免资尘泥。种桃为食不如黍，岂恶刍豢忘烹刲。全家邂逅登金箓，此事渺忽无端倪。清时汪濊下膏泽，浸润生齿如孩提。日长不使餔糠秕，饭炊彫胡胾駃騠。岁寒岂独完裋褐，雾縠衣裘云锦袿。剪除败类毓良淑，宛若嘉谷纯无稊。干羽雍容绝征戍，春来处处操锄犁。今人不似秦人苦，寄身何用武陵溪。"}