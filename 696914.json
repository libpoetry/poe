{"id":"696914","title":"拟伯劳东飞歌二首","dynasty":"明","author":"皇甫汸","text":"蛱蝶双飞燕并栖，秦楼燕市花成溪。谁家玉人当户窥，含羞敛笑横波驰。宝髻珠钿明月光，罗帏翠帐秋夜长。秀颜皓齿才十五，时向芳筵作歌舞。雀台露寝生暮云，空留可怜犹为君。夜乌悲啼朝雉鸣，青琴绛树无限情。谁家临镜总新妆，云鬟刻饰出意长。翠屏锦帐花连理，洞房仙居暗香起。年几二七奉下陈，光彩流盼姿绝伦。春风东来吹落花，绿窗可怜虚岁华。"}