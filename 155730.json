{"id":"155730","title":"题李氏拥万堂","dynasty":"宋代","author":"喻良能","text":"我如王恭读书少，君如邺侯藏书多。排签插架三万轴，知从何处能网罗。上自先秦下五季，奥帙隐篇皆略备。不同邢邵嬾校仇，丹墨精研吁可贵。君不见庐山先生子李子，白石房中富文史。胸蟠万卷笔如神，事业文章俱两美。又不见西蜀刘公少常伯，平生醢芹嗜图籍。倾赀尽写中秘书，随身卷轴车连轭。迩来置书事经纶，论思献纳日日新。君今堂中书汗牛，愿君学李兼学刘。尽揽英华归肺腑，一鸣便作冲天举。"}