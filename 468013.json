{"id":"468013","title":"欧行绝句六首 时差","dynasty":"当代","author":"熊东遨","text":"星河云树露纷披，忽报航程近北夷。生意此番真赚得，一天两度沐晨曦。客自中华道上来，蓦然回首老怀开。传家旧有卢生枕，不向公前借火柴。不似神州特色多，行为简约世风和。闲来一样谈时政，只是无人唱赞歌。诺门频送好风徐，奖到和平一席虚。即便不虚成底事，人间依旧有屠夫。禽鸟啾啾暮色侵，毛毡一片坐山林。翁之乐者应同我，手语交流亦到心。丢落时光几个钟，归来重拾亦从容。人间差错知多少，都在天公预算中。"}