{"id":"82036","title":"送佛照光老赴径山","dynasty":"宋代","author":"陆游","text":"大觉住育王，拗折拄杖强到底；佛照住育王，挑得钵囊随诏起。从来宗门话，只要句不死。说同说异庵外人，若是吾宗宁有此？日日风雨今日晴，万里春光入帝城；传宣江上走中使，开堂座下罗公卿。御香霭霭云共布，法音浩浩潮收声。报恩一句作麽道？常遣山林见太平。"}