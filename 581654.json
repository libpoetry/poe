{"id":"581654","title":"彭蠡阻风观舟行有感","dynasty":"明","author":"苏葵","text":"蜚廉作威江叫号，鱼龙喷薄银山高。画桡铁索住江浒，日暮舟人愁未牢。江中一叶者谁子，自是性命轻如毛。张帆拍掌疾驰逐，汩没势利忙贪饕。解牛可悟养生诀，视此不省非英豪。茫茫宦海几舟楫，往往平地翻波涛。所以陶渊明，志趣在东皋。所以苏云卿，卖屦不惮劳。呼童取将云锦袍，持向山家沽浊醪。醉来不作邯郸梦，却梦吹笙近碧桃。"}