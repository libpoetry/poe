{"id":"1049493","title":"和徐之才雪","dynasty":"宋","author":"冯山","text":"农事方春作，田苗待雪催。忽从天外降，尤胜腊前来。枯槁全妆饰，勾萌暗养培。格清徒自照，体弱不胜挼。有势离还合，无情去却回。乾坤迷境界，造化始元胎。气凛侵帷幌，身轻寄草莱。匿瑕漫粪壤，衔巧缀条枚。空际如难集，毫端已共偎。浓寒流远蜀，嘉兆叶清台。既浑山兼泽，宁分石与瑰。饥鸢蹲木杪，冻虎卧岩隈。积恐江城满，重疑栈阁摧。谁居梁苑右，或溯剡溪洄。凝冱阴虽胜，沾濡旱可摧。雕镌穷物象，皎洁离风埃。雨脚纷犹杂，云头重不抬。豪门张燕席，贫灶拥寒灰。且喜蒙膏泽，仍知免沴灾。斯民争庆贺，高会与欢咍。把酒看宜醉，洪炉守至煨。传闻诗句好，罢听乐声嗺。洒落吟情健，玲珑霁色开。营丘无复见，谁为写皑皑。"}