{"id":"1108758","title":"题真继翁司令新居二首 听雨楼","dynasty":"宋","author":"刘克庄","text":"共极堂中听雨楼，谁知华扁有源流。追攀应物并和仲，友爱全真与子由。老监情尤钟冢嗣，放翁语亦本前修。文忠百世之标准，更向韦苏以上求。招鹤山空衿佩散，至今复以格名轩。礼诗学已先传子，性理书犹密付孙。程氏必须通一件，申公云不在多言。侯芭老去头如雪，曾受吾师罔极恩。"}