{"id":"667625","title":"东湖书院歌","dynasty":"明","author":"王廷陈","text":"东湖之岸云树林，仙人楼阁长阴阴。秋涛春涨岩洞坼，风宵雨昼蛟龙吟。久从斑竹聆湘瑟，更向苍梧访舜琴。苍梧一去三千里，明公突兀高门起。富贵天涯重首丘，岁时堂下悲流水。亹亹寻源苦不置，悠悠注海情无已。故渚今池宛相似，卜筑题名总为此。此地移家几十秋，风光如在楚江头。谁云信美非吾土，委心大观皆虚舟。已成新第象桑梓，更营别墅依汀洲。神皋奥区表灵异，回溪复嶂围深幽。花竹岂徒恣萧散，宫墙直欲备藏修。诸生四方远亲就，群书万卷纷校雠。县钟待叩有馀响，提刀迎解无全牛。横经独拥皋比坐，乘兴时披鹤氅游。达者升堂许游夏，爱客扫径延羊求。一丘一壑岂足系，时止时行不自由。悬车欲卧弓旌迫，鸣驺已出亭台留。千年科斗守箧笥，四时猿鹤司松楸。只今霄汉梦江滩，觉来枕簟失风湍。山中怅忆八公桂，泽畔空怀九畹兰。四海苍生未肯释，何日东山归谢安。"}