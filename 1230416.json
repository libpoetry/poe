{"id":"1230416","title":"范宽江山秋霁图","dynasty":"元","author":"柯九思","text":"华原范中立，深得丹青要。仙游几百年，声誉尚流耀。图成三尺缣，旷远多诗料。山回起蚕丛，水涨没寒潦。落叶入空江，清晖映丹峤。归人望故原，栖禽集苍筱。轻舸溯中流，虚阑挂斜照。髣髴瀛海间，无限足清眺。何知荆与关，奚让唐吴道。愧余涉黄尘，未得无声奥。片语何足论，临风付长啸。"}