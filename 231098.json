{"id":"231098","title":"静江商宰书来且索鄙语要道其冰雪相看之意古","dynasty":"宋代","author":"陈起","text":"连墙不通问，千里乃寄音。平生于缔交，淡泊味最深。吴山青插天，应同碧玉簪。尚怜风马牛，暌若商与参。一声南来雁，西风又相寻。君其念衰朽，余亦怀瑶林。一廉了官事，吟外时鸣琴。识量万顷陂，文华宝南金。向来唐相璟，疑事问崔琳。诸台贵得贤，而肯舍此琛。会晤喜有期，宽此离索襟。"}