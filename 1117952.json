{"id":"1117952","title":"书斋壁二首","dynasty":"宋","author":"陆游","text":"老病人扶气力微，阑干西角立斜晖。流年冉冉功名误，新冢累累故旧稀。仗马曾鸣宜永弃，牧羝虽乳敢言归。住庵活计无多子，只要筇枝与衲衣。落魄人间不记年，晚营茆栋镜湖边。室空惟是四壁立，面瘦渐生双颊颧。地僻门无残客到，岁丰路有醉人眠。君看朝市红尘闹，始信吾曹是地仙。"}