{"id":"844783","title":"梅花四首","dynasty":"清末民国初","author":"曹家达","text":"花意动林薄，先春谁赏音。探幽白日晚，不觉空山深。野水有清气，霜天入远心。一枝漫栖托，湖上下胎禽。高格不可状，苦吟无奈何。红颜皎寒月，绿意剪春波。流韵雪千里，藏香云一窝。自将花寄远，夜夜梦关河。数尽莓墙月，倒拖花影长。和神抵绛雪，清梦落玄霜。世外神仙眷，人间铁石肠。巡檐且忍俊，无奈是清狂。野性自孤僻，当春懒入城。山槎出媚态，塞笛有寒声。气霁露先觉，香浮云欲行。酸咸皆至味，庸得及调羹。"}