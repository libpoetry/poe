{"id":"566","title":"哭明堂裴主簿","dynasty":"唐代","author":"卢照邻","text":"缔欢三十载，通家数百年。潘杨称代穆，秦晋忝姻连。风云洛阳道，花月茂陵田。相悲共相乐，交骑复交筵。始谓调金鼎，如何掩玉泉。黄公酒炉处，青眼竹林前。故琴无复雪，新树但生烟。遽痛兰襟断，徒令宝剑悬。客散同秋叶，人亡似夜川。送君一长恸，松台路几千。"}