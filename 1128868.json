{"id":"1128868","title":"偈颂五十一首","dynasty":"宋","author":"释大观","text":"真不立，妄本空。七凹八凸，四辟六通。松声杂雨山长静，春色带寒花自红。滴滴檐前闻不闻，镜清无舌与谁论。夜来几阵尤霶霈，欺压斜阳绿到根。空手把锄头，男命怕罗睺。步行骑水牛，石虎生肉彪。人从桥上过，桥流水不流。羲和鞭白日，少昊行清秋。觅之不得，不觅奚彰。戳瞎顶门，炜炜煌煌。桑畴雨过罗纨腻，麦垄风来饼饵香。开口失，闭口丧。脱白露净，矢在弦上。十二月十五，石人相耳语。梅开寒谷春，雪滴晴檐雨。太分明，何所睹，南泉不打盐官鼓。不动本位，瑞应人间。冠群灵而首出，摄大千于毫端。万汇熙熙兮春台之乐，万邦纳纳兮磐石之安。从教戴天履地，击壤鼓腹兮不知天地之宽。作者相逢，一西一东。断碑刊白字，当道种青松。三世诸佛不知有，覆水难收。狸奴白牯却知有，头上安头。白日西沈，黄河北流。推倒门前案山子，从教坐地看扬州。一入咸阳尽旧游，春风台榭对芳洲。非关好景留人醉，自是行人醉不休。三叠秋风古调清，移商换徵许谁听。周郎一顾扬鞭去，云外数峰江上青。天门日射黄金榜，宫殿晴薰赤羽旗。四海九州齐入贡，春风又到万年枝。世尊不说说，正月孟春犹寒。迦叶不闻闻，二月仲春渐暄。倒拈折箸搅沧溟，无限鱼龙暗里惊。一笑机关轻捩转，东湖午夜月华明。终日忙忙，秀支替戾刚。那事无妨，仆谷劬秃当。不动智佛，长时七出八没。憍梵钵提，对人倒腹倾肠。碍塞处，有通疏。看不足，绰有馀。千古华山山下路，输他潘阆倒骑驴。凌霄跨灶，凌灭吾宗。危分险布，铁网千重。三更白如昼，掇转太虚空。幻智庵前觅不得，萧萧松竹引清风。平常是道，不涉平常。颠来倒去，规圆矩方。林花著雨胭脂落，水荇牵风翠带长。峰峦秀异，鹤不停机。灵木迢然，凤无依倚。孤危不立，坐断千差。有笑陪宾，无赃验贼。取不得舍不得，不可得中只么得。万籁收声兮万象自闲，秋水吞空兮秋天一色。日复日，夜复夜。窦八布衫穿，虚空生柄把。宽廓非外，寂寥非内。拽转虚空，须弥粉碎。土宿颔下髭须长，波斯眼深鼻孔大。圆觉伽蓝，牛头北马头南。平等性智，七十三八十四。咬定牙关，四棱蹋地。久晴还雨，禾山解打鼓。久雨还晴，普化爱摇铃。钱是足陌，物是定价，赵州直得五年分疏不下。井梧叶叶响飕飗，搅动明河万里秋。楖?摩挲生远兴，白云流水共悠悠。不是寒山子，谁临古渡头。一见便见，临崖浒眼。一得永得，坐井观天。秋光杪暮，霜吹凄肃。无位真人，草眠露宿。慈云忍俊不禁，试为临风招之，式微式微胡不归。胡不归，一堂和气春熙熙。三条椽下堪自怡，东挨西倚终奚为。春风缓，春日暖。山鸟嘲啾，山花烂熳。达磨面壁九年，归宗拭坏双眼。诸人还会么，南山粲，白石烂。拥之不聚，拨之不散。听之不闻，觑之不见。生也如是，白骼树头鱼扇子。死也如是，泥牛饮乾东涧水。更待说偈，舜若多神三赤喙。讨甚巴鼻，丑恶重童无处洗。径山供尽死款，慈云也不相饶，从来生死不同条。不慕诸圣，不重己灵。櫜弓戢矢，坐享太平。德山有棒，正好束之高阁。临济有喝，也应无处施呈。莲开陆地，海涌鳌山。不知今夕是何夕，山林城市约同看。闹浩浩，静悄悄。古策风高，玉壶春晓。左顾无瑕，右盼已老。三百馀会，尽是死句。娑罗树间，翻成活句。活中死，死中活，水绿山青，天宽地阔。痴痴兀兀，乖乖厓厓。水乳和同，肝胆楚越。共倚阑干舒笑眼，四山松桂动秋风。片段悠扬点太空，卷舒无地觅行踪。业风有意相交辊，又复从龙过别峰。暗瓦霜凝寒客梦，晴窗日透借朝温。不能缄口围炉坐，敛袂空趋画戟门。堪悲堪笑不动尊，天津桥看弄胡孙。此意与谁论，长者子无裈。淮云惨淡，淮水枯竭。径山老子无言说，喝得岩厓成百裂，末后全提太亲切。笑不彻，哭不彻，憍梵钵提惊吐舌。众毛成毬，众水成流。众人成市，众土成丘。育王聚众作夏，今夏东州，明夏西州。霜风未老，爱景如春。空洞绝朕，弥满刹尘。今日明日，瞥喜瞥嗔，暗把风流卖与人。九日无白醪，紫萸烹茗好。今古说登高，谁踏古皇道。落叶鼓真风，黄菊说玄要。自笑太无端，相牵入荒草。春雨如膏，春云如鹤。春草离离，春花灼灼。骑声盖色兮何太乖张，毫忽不形兮填沟塞壑。直往无前，犹欠一著。慈深愿广育圣明，首出万国之仪刑。寿崇功德无能名，妙高山色青又青。行不到处行一步，甜瓜彻蒂甜。说不到处说一句，苦瓠连根苦。扫尽从前闲佛祖，发机须是千钧弩。律非缚，禅非脱。蝴蝶梦庄周，周公制礼乐。会则事同一家，不会则万别千差。一片白云生岭上，几回开了又还遮。春色融融，花气濛濛。六窗俱不钥，当处不留踪。危栏同遍倚，身在寂寥中。几欲全提先漏泄，滑唇黄鸟弄春风。簸土扬尘，金刚正体。七颠八倒，大寂定门。排空烟嶂添愁色，著雨林花带泪痕。见见之时，雨洗淡红桃萼嫩。见非是见，风摇浅碧柳丝轻。见犹离见，白云影里怪石露。见莫能及，流水光中古木清。监本倔强，匙挑不上。絷空云蒂补虚空，陆地滔天翻白浪。暗中拈出定命竿，鹘眼鹰睛迷向当。老和尚为谁没齿更穿龈，从教疑杀天下人。荆棘锋刃丛，洞房丝竹里。威凤何须住碧梧，卧龙终不鉴止水。"}