{"id":"1236754","title":"和薛伯通韵四绝","dynasty":"元","author":"耶律楚材","text":"黄花红叶满秋山，月浸银河夜未阑。寂寞梧桐深院落，有人何处倚阑干。碧山妆点塞天秋，老尽黄花蝶也愁。拚醉东篱颠倒舞，人间富贵一何楼。衰年且喜志微伸，镜里惊看白发新。何日得游云水去，秋江鸥鹭淡相亲。虚名羁我未能归，羞见冥冥一雁飞。拜扫松楸定何日，不堪双泪对君挥。"}