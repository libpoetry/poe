{"id":"211230","title":"腊月十八日呈子京","dynasty":"宋代","author":"郑侠","text":"岁去如奔马，残日十有三。侄为当嫁女，甥是未婚男。丛然猥俗并，殊非力所堪。嗟予本支离，尘事素不能。东床书一架，西榻经一函。如是岁月深，吻舌如滕缄。惟有陶渊明，常欲共清谈。床头酒盈壶，亦欲同醺酣。二十一二间，烦事如扫芟。期使堂下空，宴笑同所耽。清尊酌宜深，古语交崭岩。夜久灯荧荧，金波忽东南。岁宴独优游，庶几为不凡。"}