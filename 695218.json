{"id":"695218","title":"哭舍弟克明三首","dynasty":"明","author":"林光","text":"滴尽他乡泪，愁云惨不舒。书来刚阅月，死别忽冥途。心苦空缘梦，天高何处呼。无情花底月，衰影照来孤。欲报生前信，泉台莫寄声。江湖千点泪，兄弟百年情。义重哀难遣，愁多梦不成。何时麦家径，归奠尔佳城。衰年催我老，右肘屡风麻。短景那能久，浮生未有涯。春风怀寸草，暮雨损荆花。儿辈那堪倚，狂涂纸上鸦。"}