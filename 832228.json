{"id":"832228","title":"莺啼序","dynasty":"清末民国初","author":"陈洵","text":"歌纨恨轻易染，叹清尊未洗。醉魂醒、吹入江风，洞箫凝望云际。镜华润、流尘暗涩，惊鸾冉冉仙衣委。想霓裳天上，如今散落人世。往日旗亭，载酒俊侣，为深情惯系。第一是、愁极桓伊，曲中抛尽铅泪。睨崦嵫、香兰赋笔，伴樱唱、春娇红蕊。向良宵，烛底牵萦，梦云奇丽。芳韶草绿，素约茸红，燕识旧游里。凭细语、南陌灯倦，夜雨人去，属引邻墙，笛声凄异。西风又怨，离鸿分后，黄垆陈迹山河感。对茫茫、满眼浮生事。当时记得，无端艳冶销磨，岁华暖回怨绮。闲情颣璧，绮语泥犁，道忏除尚未。漫几度、莺边花外，泥写无题，锦段须酬，玉珰谁寄。真知者少，相怜何计。双烟炉倚桐爨冷，更同心、松柏休轻比。江湖纵有扁舟，似此星辰，故乡信美。"}