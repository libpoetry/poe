{"id":"1232978","title":"秋胡行","dynasty":"元","author":"周巽","text":"鸳鸯在芳洲，饮啄长相顾。雌留楚水湄，雄飞秦苑树。娟娟谁家女，嫁作秋胡妇。合婚才五日，夫婿离家去。五见樱桃花，思君在何处。膏沐难为容，中闺守贞素。春日载迟迟，采桑陌中路。忽逢马上郎，持金前致语。正色不可干，攀条衣湿露。采采未盈筐，蚕饥那可住。忽闻夫远归，归见相惊顾。乃是遗金者，升坐向姑诉。妾心皎如日，夫意轻如羽。鸟犹有俦匹，人岂无思虑。中流忽自沈，大节久弥著。"}