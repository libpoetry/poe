{"id":"401876","title":"六十","dynasty":"民国末当代初","author":"聂绀弩","text":"六十一生有几回，自将祝酒泻深杯。诗挣乱梦破墙出，老踢中年排闼来。盛世头颅羞白发，天涯肝胆藐雄才。藏书万卷无人管，输与燕儿玉镜台。缘何除夕作生日，定为迎春来世间。渴饮中苏千里雪，饱看南北两朝山。西风瘦马追前梦，明月梅花忆故寒。此六十年无限事，最难诗要自家删。阿婆三五少年时，西抹东涂酒一卮。囊底但教锥尚在，世间谁复肚常饥。行年六十垂垂老，所谓文章处处疵。已省名山无我分，月光如水又吟诗。不赞一词比夏游，敬观夫子著春秋。空中邈矣天鹅肉，镜里蔫然萝卜头。生事逼人何咄咄，牢骚发我但偷偷。行将六十千行晚，秃笔支离仍此楼。"}