{"id":"1216100","title":"立秋雨中","dynasty":"元","author":"周伯琦","text":"新秋雨未解，似厌伏暑毒。霏微过前林，淅沥鸣幽屋。枸杞珠璎明，双柏翠幢沃。推蓬喜昼凉，展卷理旧读。不才逢休运，文苑忝丰禄。报效惭荒疏，奉持慎微独。古道虽荆榛，人心炯明烛。唐虞岂难致，稷契宜自勖。侧闻皂囊进，屡见新敕目。折槛久不闻，焚裘矫庸俗。君子欣同心，芝兰共芬馥。孔融常不寐，杞国忧颇蹙。寒暑有代谢，日月有盈缩。何以陶我怀，尊中湛?醁。"}