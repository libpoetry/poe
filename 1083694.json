{"id":"1083694","title":"辛巳腊月休日绝江至瓜洲观战地与马德骏冯圆中二郎中会舟回焦山德骏令嗣始来侍行某偶留金山不获与此游辄和三诗以寄怀时驾至镇江 德骏瘗字韵","dynasty":"宋","author":"史浩","text":"天地一郛郭，阴阳司启闭。大江蟠其中，滔滔每东诣。瀰漫万顷宽，源委众流细。经营到杨子，讵可以里计。颇闻神禹功，设此限地势。群龙沸波浪，风雨杂吞噬。稍非济川手，未免鱼腹瘗。三国取汉鼎，英雄驰乱世。交朋若弟昆，反眼或背戾。各取天一方，巢穴自株柢。唯于阿堵中，快心咸底滞。曹丕亦时杰，弭节悸无际。胡为称干戈，狂酲倚微毳。笑指铁瓮城，不韪欲睥睨。皇穹佐有德，夺鉴俾昏翳。烟尘一时平，兵威即衰替。我来吊瓜洲，与子若宿契。焦山空在望，我实愧牵制。"}