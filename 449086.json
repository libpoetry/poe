{"id":"449086","title":"绛都春  重游沙凤","dynasty":"当代","author":"陈永正","text":"西江荡晚，又激向野涯，渐随天展。画舸傍堤，涨渌何如春深浅。波声欲动临川怨。怎奈被、桨声挠乱。绕洲千树，流花泛梗，每当愁眼。重见。纵横荒陌，旧时世外景，都成凄变。杞棘碍行，烟浦迷归，情难遣。长空漫送残霞远。更还逐、征禽行断。夕阳无限心期，也应未满。"}