{"id":"1127587","title":"再用前韵","dynasty":"宋","author":"彭汝砺","text":"朝日薰酣晨露洗，中林入夜幽香起。烛与花明月影中，月和烛照花阴里。光华混杂不可认，刻画虽工难比似。烛偏月下花亦别，疏影横从俱可喜。使君白头衰久矣，空惜流年去如水。作诗与花雪羞耻，多材自属佳公子。青春九十今能几，不当祇作常时比。莫令俗事一关心，可厌浩歌频到耳。夜色清如水新洗，月上烛明栖鸟起。灼灼其华散成绮，仙翁岸帻光明里。公明如月非如烛，文华亦非花得似。安危自以天下任，故与众人同笑喜。手折芳枝嚼红蕊，临池想濯沧浪水。芳菲肯付游人醉，知公爱民一如子。月盈易亏花落易，直须催促公排比。公看光阴去无止，欻如白驹过隙耳。"}