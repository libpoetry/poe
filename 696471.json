{"id":"696471","title":"借韵二首奉呈贾通判令尊翁先生","dynasty":"明","author":"郑真","text":"岱岳青齐碧海涯，伏生故里有谁家。秋风不用倾桑落，晓露须烦看菊花。剩有声名传历下，共称词赋比长沙。客乡喜遇忘年契，相约云端望翠华。年逾七十鬓成霜，甲子从容化日长。堂上政须夸福寿，人间不必论闲忙。霜天稻熟鱼烹鲤，雨夜橙香蟹擘黄。衣彩已闻成乐养，风云有路看飞翔。"}