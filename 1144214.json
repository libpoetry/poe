{"id":"1144214","title":"挽赵春谷","dynasty":"宋末元初","author":"牟巘","text":"堕地追风骥，垂天驾海鹏。嗟哉中道止，藉甚到今称。几士待举火，一生甘饮冰。居然使蹠寿，念此拂人膺。子美转同谷，灵均怀此都。修名千载短，多难一臣孤。天意终难料，心期自不渝。西风吹更急，萧索间泉途。北弁方胥会，西崦遽莫追。津梁摩诘病，台沼雍门悲。鹤有还家梦，乌无反哺期。泷冈松槚近，足慰九原思。"}