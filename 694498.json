{"id":"694498","title":"答张梧州书中议李世卿人物庄定山出处熊御史荐剡所及","dynasty":"明","author":"陈献章","text":"德行文章要两全，乾坤回首二千年。自从孟子七篇后，直到于今有几贤。多病为人未足羞，遍身无病是吾忧。眼中谁是医和手，恨杀刀圭药未投。欲归不归何迟迟，不是孤臣托病时。此是定山最高处，江门渔父却能知。买舟南岳去寻医，七十今年病不支。倾盖独怜熊御史，肺肝今彻野人知。"}