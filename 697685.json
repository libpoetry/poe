{"id":"697685","title":"村居即事十首","dynasty":"明","author":"胡俨","text":"天上归来葺敝庐，买松移竹事幽居。喜从邻里团新社，得教儿孙读旧书。芳草池塘清涨溢，落花门巷绿阴初。莫言疏傅金都尽，颇似颜含乐有余。雨霁群芳各斗妍，傍花随柳艳阳天。何如杜老栖夔府，一似王维爱辋川。紫燕入帘寻旧垒，黄鹂绕树喜新迁。儿童笑谓村居好，榆荚飞来满舍钱。日照园林草木新，眼前生意足怡神。竹根小笋留遮堑，墙角枯株析作薪。无事自寻颜子乐，有蔬莫笑庾郎贫。幽居好似王官谷，未必今人非古人。光风转蕙日初长，旋取菰蒲过小塘。桑树叶柔鸠羽拂，橘梢花落燕泥香。疏篱编早苔侵砌，坏壁修迟笋过墙。公子从来善居室，人生底事为谁忙。了却人缘已白头，卜居喜得林塘幽。轩窗小润值梅雨，帘户轻寒迎麦秋。往事经心空有梦，此身远俗自忘忧。春归已是吾归后，怪得啼鹃叫未休。山翁采药西山里，移植白头遗老家。带土可怜初拆甲，连枝还惜未开花。渠边筑圃教栽竹，墙下分畦剩种茶。却笑卢鸿耽逸趣，养生不解事桑麻。住邻高士傍东湖，岁远人家杂沓居。城市从来多湫隘，村园新卜尽宽舒。蔷薇弄影春风里，布谷催耕晓雨余。屋后门前尽农圃，间时扶杖看犁锄。异卉奇花旋觅栽，便看粉蝶过墙来。紫兰破萼风前吐，红药翻阶雨后开。儿子学琴初授谱，邻翁携酒强衔杯。人生得遂幽栖愿，不管黄鸡白日催。村居虽僻喜高明，连日雨多阴复晴。药陇引雏双雉过，桑林唤妇一鸠鸣。已将履历同春梦，且得清闲了此生。门外草青人迹少，杖藜随步惬幽情。从人说似浣花溪，小径通村路不迷。树底绿阴清蔼蔼，池边芳草碧萋萋。有时门巷来驺从，终日园林听鸟啼。抱疾归休非吏隐，儿童莫讶任东西。"}