{"id":"574659","title":"煎茶寄吴封君","dynasty":"明","author":"邵宝","text":"浊醪有妙理，清茶尤苦心。采茶阳羡阳，汲泉惠山阴。秋水碧如玉，百沸成黄金。此中亦何味，请听希声琴。陆羽久仙去，千载空遗音。卢仝不言法，七盌最独深。吴翁二子流，清风起山林。陶匏介垆竹，煎竟还自斟。京师一饮我，再饮荆溪浔。迩来虽裹寄，烹事吾谁任。报君一罂水，撱石仍中沈。临发更致语，新火君当寻。"}