{"id":"1113334","title":"崇山图七贤诗","dynasty":"宋","author":"张嵲","text":"短壑长松经始馀，次山无往不从吾。便应扫尽陈踪迹，摹作三溪少隐图。岘首登临事已非，风流千古载丰碑。凿空寻出崇山景，又作襄阳一段奇。居士胸中有丘壑，买山占得水云宽。七峰环合三溪碧，尽付骚人一倚栏。负郭幽崖面武当，襄江前占水云长。四时景趣无穷尽，俱向公家静隐堂。两山列影作眉愁，尽付襄江一鉴收。问讯风光应更好，赋诗谁与共清流。山容浑似关南见，水曲初疑岘首看。闻说新堂多胜概，待飞一叶上云端。"}