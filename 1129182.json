{"id":"1129182","title":"偈颂三十四首","dynasty":"宋","author":"释如净","text":"截断程途蓦直来，乾坤洞彻此门开。左边拍兮右边吹，倒翻关捩起风雷。开殿见佛，眼中毒刺。咄，拔却刺。礼拜烧香，颠倒钝置。抉出达磨眼睛，作泥弹子打人。海枯彻过底，波浪拍天高。笔头秃尽一毫通，至治寥寥静极中。点起风云传号令，雷霆泼墨振纲宗。瞿昙顶骨，夫子眼睛。两彩一赛，玉振金声。大地平沈，此座高广。千变万化，无功受赏。露柱怀胎，忽然爆裂。突出无孔铁槌，历劫都卢败缺。一举首登龙虎榜，太平亲到凤凰池。全生全杀超言象，更透机先向上机。拔断毒蛇尾巴，穿住黑牛鼻孔。虚空背上牵来，大地六番震动。甚恶毒兮甚仇雠，屎尿腥臊汗血流。拟将眼觑无踪迹，个是清凉第一头。过去然灯佛，相牵弄业识。现在漏灯盏，光影瞒人眼。未来乾纸撚，贼赃无处典。咄，髑髅前点破，鼻孔里看见。衲僧门下黑漫漫，历劫不分通一线。梅花清晓香，烂熳而借功。柳线早春浓，日暄而转位。非那边去，从者里来。哆哆和和兮主宾妙叶，跛跛挈挈兮偏正全该。春风轻，春日晴。柳眼青，黄莺鸣。郁郁葱葱生瑞气，世上老人天上星。释迦赞叹，弥勒證明，蟠桃仙果笑中呈。林下衲僧将何酬献，手中千古一枝藤。三分光阴二早过，迟日江山丽。灵台一点不揩磨，春风花草香。贪生逐日区区去，泥融飞燕子。唤不回头争奈何，沙暖睡鸳鸯。云开山岳露，雨过色新鲜。翟昙不出世，败阙未生前。天上天下，贼是小人。三拜起来浇恶水，谩将掩彩当慇勤。一叶落，空索索。天下秋，乾剥剥。霹雳一声，滂沱大霔，笑看乌藤倒上树。六年落草野狐精，跳出浑身是葛藤。打失眼睛无觅处，诳人刚道悟明星。今朝正月初一，一举上上大吉。吉无不利，春风和气。散入花梢百草头，尘尘刹刹转风流。髑髅前，脑盖后，一点洞明光影里走。咄，然灯古佛转誵讹。无面目汉，面目全该。日烘杨柳眼，烟抹杏花腮。黄莺啼不尽，特地下枝来。瞿昙夜半翻筋斗，万像平沈大地空。赢得波旬拍手笑，灯笼露柱暗搥胸。龙生龙，凤生凤，指天指地独称尊，老鼠养儿巡屋栋。共将恶水蓦头浇，万两黄金也合消。白圭无玷，顽石点头。转关一拶，佛祖仇雠。咦，咬猪狗汉转风流。云散秋空，即心见月。家家门前照明月，处处行人共明月。骑鲸捉月，撑船载月。忽然月落夜沈沈，笑杀胡僧齿门缺。当堂不露，主人翁元是旧时。借影全彰，第一座屈烦今日。雪夜金乌历堂，炎天玉兔转怀。妙叶儿孙，全该祖父。木人执板云中拍，石女含笙水底吸。清凉大火聚，炎炎没回互。衲僧赤骨律，通身是剑树。在里许相挨厮拶，在里许放行把住。放行把住逞风流，总是冤家笑点头。昨日一线短，今朝一线长。针眼里过，尺寸上量。短长蓦劄断，巧绣出鸳鸯。天地一指，万物一马。二由一有，一亦放下。然后向者里拈起，谓之衲僧火柴头。大海波心轻?动，须弥顶上汗通流。今朝以此开炉，无宾主话勘破赵州。拟归暖处，箭过髑髅。瞿昙打失眼睛时，雪里梅花只一枝。而今到处成荆棘，却笑春风缭乱吹。诸方说禅，清凉念诗。烧香点烛拜泥团，脑后辽天鹞子飞。一滴不息，两滴三滴。滴滴沥沥，连朝至夕。变作滂沱勿奈何，山河大地衮风波。总不出衲僧喷嚏一激，直得云开日出。朗朗晴空吞八极，若还依旧水漉漉，浑家飘堕罗刹国。稽首释迦，南无弥勒。能救世间苦，观音妙智力。大地平沈，侧布黄金。虚空透阔，高架栴檀。依稀马厩，彷佛牛栏。鹘眼鹰睛不许看。活刬群牛脑后毛，风吹日炙转腥臊。不堪狼藉薰天地，罪恶重将业火烧。切忌死灰寻舍利，臭烟蓬㶿燄头高。船无底，米无粒，积岳堆山，洪波直入。恁么归来得自由，清凉门下尽点头。金刚宝剑入红炉，煅出杨岐三脚驴。到处沙场鏖死战，髑髅交衮血模糊。糁径杨花铺白毡，点池荷叶叠青钱。两彩一赛，其或未然。竹根稚子无人见，沙上凫雏傍母眠。秋风凉，岩桂香。未归客，思故乡。吾无隐乎尔，捉贼须捉赃，舞蝶游蜂过短墙。"}