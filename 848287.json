{"id":"848287","title":"次四兄韵答许下诸公","dynasty":"宋","author":"晁冲之","text":"群雄将风骚，敌若攻守墨。公将百万兵，如一剧孟足。间楚或挥金，伐虞还取玉。使我备偏裨，授书防败辱。安敢凯旋歌，直可向师哭。短兵不须接，长城已完筑。畏强我但守，用奇公自出。入垒畏膝行，免冠谢头秃。论功毂可丹，锡命绶当绿。顾我老更痴，猛虎空手触。"}