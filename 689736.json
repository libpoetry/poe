{"id":"689736","title":"和刘公艺暮春有感韵","dynasty":"明","author":"张以宁","text":"醉梦还家醒未归，起寻坠萼惜流辉。静闻白蚁如牛斗，闲看青虫化蝶飞。日转渐长添篆缕，雨来忽冷觅罗衣。却思翠竹清溪路，曛黑儿童候竹扉。耻向清时泣楚囚，长寻佳句拟扬休。碧云千里隔春信，红雨一帘生晚愁。袖手独应怜郢斲，知心谁为和商讴。卜邻幸识刘公干，新得诗声满壁流。"}