{"id":"419935","title":"买陂塘 曝书","dynasty":"近现代","author":"邓潜","text":"便藏书、也遭天妒，霉痕斑上多少。篇篇皱作残花片，只待仙蟫餐饱。烘不了。且晾遍、风檐摩抚同娇小。轻潮渐燥。看暖入签幐，润消芸案，一架夕阳好。横流世，谁把遗经独抱。自家间亦非笑。饥来空晒便便腹，也共案萤枯槁。书带草。算只有、不其山下堪娱老。收成几套，笑叶叶晴窗，蚕丝自缚，新咏又成稿。"}