{"id":"563969","title":"屋舟词","dynasty":"明","author":"孙承恩","text":"江水兮悠悠，若有人兮夷犹舟。何为兮栋宇屋，何为兮在中流。药橑兮芝楣，照晴波兮参差。泛泛兮摇摇，宛冯夷兮来居。浅渚兮月明，极浦兮云横。繄高褰兮独丘，何尘缘兮足萦。江水兮茫茫，若有人兮徜徉。谓舟兮疑屋，谓屋兮可航。珠户兮贝宫，挂宿霭兮帘栊。窈窕兮突兀，结蜃楼兮乘风。月明兮浅渚，云横兮极浦。蹇独立兮高褰，寄一笑于千古。"}