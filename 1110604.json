{"id":"1110604","title":"次韵公权子通唱酬诗四首 春晚遣怀","dynasty":"宋","author":"朱长文","text":"春华急似晓天星，谁得年年鬓发青。露濯浅深枝上锦，风吹离合水中萍。吟馀金谷香随步，书罢兰亭酒欲醒。拟把冽泉同一酌，为君林下洗寒瓶。九曲堙沦茂苑荒，吴人谁复怨吴王。莫言故国千秋远，知是仙家几日长。湖上只誇浮海相，里中休笑效颦娘。旧时芳径今犹在，但属渔樵自采香。身在尘劳未免忧，伤春伫立碧江头。回肠只殢千钟饮，方寸那容万斛愁。懒着锦袍凌巨浪，好乘黄犊傍高丘。池塘得句频相示，直把珠玑为暗投。奇姿须赖接花工，未必妖华限洛中。应是春皇偏与色，却教仙女愧乘风。朱栏共约他年赏，翠幄休嗟数日空。谁就东吴为品第，清晨子细阅芳丛。"}