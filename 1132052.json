{"id":"1132052","title":"寒溪寺拈香时国丧罢宴锡已三岁二首","dynasty":"宋","author":"薛季宣","text":"社舞莫㛹娟，当修晋白莲。林梢开远嶂，花片落寒泉。钟鼓铿锵甚，松篁影带妍。如来本无象，长老亦逃禅。昔者溪为虎，如今突暂烟。万松晨径滑，九曲夏云连。畦町苗初实，池塘滴尚涓。洁斋朝五日，清净乐三年。要祝南山寿，南山寿十千。朝衣结蓝绶，古刹礼青莲。茜绚林间树，琤瑽竹下泉。晨曦方散彩，晓宿有馀妍。聚石应闻道，无人为说禅。路回荒翳目，江远望生烟。略彴溪源旧，孱颜岭岫连。清神山历历，洗耳涧涓涓。菩萨行观世，封人愿祝年。更须东亩粟，长穗满三千。"}