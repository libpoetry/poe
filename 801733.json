{"id":"801733","title":"渝州重逢芮文彬赋诗道别","dynasty":"清","author":"高炳","text":"君家濑水湾，我住钱溪侧。两家南北对洮湖，朝夕往来不相识。今年四月朔，我正在荆州。融窗忽听故乡语，招手同上江陵楼。江陵成边酒如乳，笑脱青衫典春酤。为君一饮尽百觞，挂帆西去适渺茫。此去亦何期，风波梦里思。恨我何早发，思君行太迟。昨到渝州屡回首，一见行人君在口。闻君尚住巴江东，不意君来我翻后。相逢一笑酒重倾，樽前且听风雨声。何时归去复携手，明日拂衣还独行。"}