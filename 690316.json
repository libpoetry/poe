{"id":"690316","title":"卜居五首","dynasty":"明","author":"张家玉","text":"卜筑蓬蒿一径斜，池塘新绿映窗纱。蒲团坐到忘机处，不觉春风度落花。萧萧夜雨拂窗蓬，弱草柔条怯晚风。却怪南园数竿竹，亦随风动委池中。小园春暖日芳菲，画阁摊书懒下帷。求友黄鹂满深树，山童不用款柴扉。丹崖碧洞锁柴扉，中有真人学息机。却笑白云行不得，风来又过别山飞。风摇万绿昼阴阴，双屐穿花不染尘。记得断桥流水畔，虬枝时伴一溪云。"}