{"id":"195608","title":"寄满子权·子权今谓何","dynasty":"宋代","author":"王令","text":"子权今谓何，又不治简书。子素赐我多，岂以此遂疏。予亦如常时，病与贫相俱。冉冉草没阶，客脚不踏庐。贵者事名位，崖岸夸异殊。贤者纵肯来，顾我欲取无。惟余龊龊徒，吾亦羞与居。潭潭一室空，编帙环三隅。暴阳不忧偿，偷饱幸未诛，且可延朝昏，忧思老顽愚。独有思子怀，涕下时喑鸣。"}