{"id":"1238757","title":"金处士歌","dynasty":"元末明初","author":"杨维桢","text":"苏州古隐君，实始虞仲，隐居放言，中乎清与权。次曰澹台氏，言不枝，行不径，未尝匐走诸侯前。五噫之夫，将其匹联。耕织为业，不废诵与弦。亦有天随仙配鸱夷子，理钓船。去之五百年，求继者孰贤。阖闾古城阴，曰有处士氏曰金。长身而美髯，风局孤以古，古貌疏且沈。家不失箴，里不失任。有馀推与人，矧肯爵禄入吾心。心阙下，足终南。贫贱易屈，贵富易淫。故大隐在关市，不在壑与林。凤皇不能引高，神龙不能深深。人呼为处士，更加贞与逸号，焉知古不如来今。吾嗟今之士，科隐丘，复事王侯。行无补阙，言无裨谋，惟禄食是媒。诡贞而隐，诡逸而休，以为吾人忧。放而返涧，恚岳陇羞。闻处士风，其不泚然在颡，岂吾人俦。"}