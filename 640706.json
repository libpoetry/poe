{"id":"640706","title":"题梅溪卷","dynasty":"明","author":"童冀","text":"我昔双溪溪上住，手种梅花千万树。门前流水横小桥，屋后青山更无数。醉来放舟溪上流，青山处处随行舟。十里春风落香雪，一溪云影如浮鸥。年来作客向荆楚，梦中犹记来时路。披图不省是他乡，径欲拿舟便归去。溪光山色殊有情，梅花夹路遥相迎。南枝昨夜报春信，归去花前看月明。"}