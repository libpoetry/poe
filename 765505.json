{"id":"765505","title":"木兰花慢 送灶","dynasty":"清","author":"杜文澜","text":"听千街响竹，趁宵半、送神归。正白马迎初，黄羊荐后，风漾灵旗。琼卮漫教醉倒，怕曛曛、夜奏绿章迟。知否天阍万里，九门虎豹环司。芳时。彩燕丝鸡。中妇艳，少儿嬉。笑因热何人，踞觚凭我，媚奥奚为。休辞岁盘草草，供梅花、聊当赠行词。好问和羹心事，炊香到处春回。"}