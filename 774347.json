{"id":"774347","title":"弃妇词","dynasty":"清","author":"陈瑚","text":"坠地为妇女，百般多苦辛。早知难白首，不如勿嫁人。翻我嫁时箧，泪下沾衣巾。此行异归宁，何颜见双亲。堂上有翁姑，平时尽孝养。焉知后来人，承欢如既往。膝下有儿女，鞠育已渐长。焉知继母心，果能关痛痒。墙茨不可扫，长舌易招尤。妾心每兢兢，幽贞妇职修。缝纫敢离手，钗钿不插头。持家尚勤俭，内顾君无忧。不种后园葵，不贪邻舍枣。望君折桂枝，神前默祈祷。有时君出门，使妾心如捣。鲤信问平安，秋衣寄远道。夫婿非伯鸾，贱妾非孟光。自谓永无违，恩爱当不妨。古人亦有言，糟糠不下堂。以此良自恃，富贵岂相忘。孰知共忧患，不可同安乐。人事月盈亏，世情花开落。雨散并云飞，孤身何所托。海誓与山盟，即今等谐谑。故人忍轻弃，只为恋新欢。拔此眼中钉，再种并头兰。私为新欢祝，双栖永不单。滚滚爱河水，无复起波澜。自嗟薄命人，日久弃膏泽。镜奁遗新欢，愿汝拂尘积。自知貌丑人，荆布已足适。绮罗遗新欢，愿汝裁宽窄。挂帆从此逝，逢君更何年。妾心古井水，终不受人怜。情天何用补，恨海不须填。截发爇心香，皈依大士前。"}