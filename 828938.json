{"id":"828938","title":"凤凰台上忆吹箫 夏夕同枝巢北渚桥亭纳凉，纵谈旧事","dynasty":"清末近现代初","author":"郭则沄","text":"鸥约银波，虹横翠渚，衣香扇影回环。乍柳烟明处，唤起吟蝉。渐次游船收尽，閒不整、镜里山鬟。微凉逗、疏帘水外，小艇花间。流连。故人共语，叹几度池灰，催老朱颜。倚画屏风露，依旧高寒。身世秋荷易老，多生泪滴损珠槃。禁回首、生衣夜凉，泥煞阑干。"}