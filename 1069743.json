{"id":"1069743","title":"郡斋望蒋山","dynasty":"宋","author":"叶梦得","text":"十年在空山，未觉与世殊。再来抚城郭，始悟非吾庐。岂不有华屋，旌旗拱王都。峨冠坐清旦，百吏前走趋。而我麋鹿姿，砖然若囚拘。忽看北山岑，突兀当坐隅。欢言顾之笑，便欲凌崎岖。似我槿篱间，层峦俨相扶。遥瞻不得往，起步空长吁。少年四方志，顾盼略九区。衰慵一如此，毕愿终田闾。拙艰固应尔，岂但悲老夫。"}