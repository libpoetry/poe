{"id":"506932","title":"寄翰林编脩龚良器","dynasty":"明","author":"杨荣","text":"我忆初年在闾里，於尔严君重交谊。坐论夜雨碧窗前，醉舞春风落花里。盟心托好真忘年，往来出入相后先。情深直拟金兰契，意厚宁如胶漆坚。一从辞家上天阙，平步云衢依日月。只今已是三十春，两地相看鬓成雪。自惭碌碌衰懒馀，君恩未报将何如。故山迢递隔江海，飞雁不带南来书。玉堂退直重相忆，几度逢人问消息。光荣已喜沐恩封，老大偏怜少筋力。翻思昔日辞家时，尔生数月方孩提。沧波东去白日逝，门墙桃李皆成蹊。向来大比属庚戌，喜尔翩然应时出。策名飞步冠群英，馀子纷纷孰能匹。词垣三载承宠光，御敕恩颁增焜煌。银章紫绶贵尊甫，霞帔珠冠荣北堂。人生际遇有如此，莫遣光阴枉抛弃。寻常昼锦不足誇，远大勋名且须冀。由来学问无终穷，好将经史精磨砻。促装更嘱来京早，摩挲老眼看腾冲。"}