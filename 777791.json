{"id":"777791","title":"声声慢·某君所临曼殊松下抚琴图索题","dynasty":"清","author":"陈家庆","text":"行云阅世，流水横琴，飘然身入山深。鹤约猿期，相逢几度沉吟。红尘回首天末，问人间、谁是知音。祗燕子、双双归影，共话松阴。花草三生旧梦，记春泥细雨，驴背诗僧。慧业修来，可怜旧恨难禁。凄绝鬓丝禅榻，问羁魂、何处招寻。喜今日，又词人、粉本细临。"}