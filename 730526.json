{"id":"730526","title":"苦兵叹","dynasty":"清","author":"毛澄","text":"黄花战裙红抹巾，要刀暗啸青蛇鳞。闪闪大旗道旁立，白日街头横杀人。群入人家捉妇女，弹鸡射犬惊童竖。磨刀向颈谁敢拒，厉言而翁不赦汝。贼来犹可避一时，大军遍野将安之。哭诉辕门反遭棰，草间呕血狐鸣悲。日暮原头阵云黑，将军震掉无人色。两军相遇西山前，炮声雷碾秋空烟。劲弓猛箭剧风雨，不射贼酋空射天。阴谋蓄贼要恩赏，走马联翩来索饷。夜闻贼去胆忽雄，急蹑万骑追长风。荒村零户百家灭，乱砍民头归献功。"}