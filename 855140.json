{"id":"855140","title":"登闻鼓诗","dynasty":"宋","author":"毛滂","text":"九重赤涂高如天，四海黔首纷于蝝。众蝝望天若无路，区区有意常能宣。乃知听卑四聪达，万里呻笑如邮传。朝阳门外登闻鼓，鼓下章飞如急雨。一声直堕勾陈中，谁言天门严九虎。江南小吏无技能，鼓间糊口何云补。仆饥马瘦晓徐行，官曹下马初无营。解衣小睡须臾散，鼓亦十日无一声。疑非官家设鼓意，细问乃复知人情。文昌相公眼如月，坐见万里分毫发。苍生痛痒吾一身，与汝一家无楚越。有求径投家丈人，鼓面蛛尘寄萧兀。亦何道业冠皋夔，民得由之初不知。平生胸中医国法，尽变黄馘为秀眉。力进唐虞作元气，酲醲病酒何劳治。端知听讼破症尔，洞见五藏聊决之。造化升平唯一笔，弼成尧舜垂衣日。墨客诗人慕响来，朱草嘉禾时一出。登闻终日何所闻，但听清风颂声溢。江南小吏未归山，乞与居山相似閒。半饥终未免索米，饱饭亦复胜抱关。鼓稀有声吏窃食，愧此无用毛发斑。"}