{"id":"432102","title":"忆江南 桃花翠雀","dynasty":"近现代","author":"张采庵","text":"惊蛰候，吹到十三风。旧院歌辞纨扇冷，去年门巷美人红。春在鸟声中。江南岸，花泮日迟迟。碧盖暗遮凉影立，缟衣閒自水田归。谁唱采莲词？西风外，瘦却卷帘人。无语可谐秦吉了，有芳宜荐楚灵均。朵朵是秋魂。花姊妹，未识陆家经。一笑嫣然催腊鼓，十分酣处弄瓶笙。听得喜声声。"}