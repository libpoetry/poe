{"id":"431521","title":"春兴三首","dynasty":"近现代","author":"冯振","text":"勾漏曾栽桂树林，春回天地碧森森。云连绝壑生朝晦，雨过平原入座阴。十载未酬匡国愿，万重赢得望乡心。杜鹃啼暗关山月，岂独悲秋有夜砧。正是神州日欲斜，我来无路问重华。苍天不惜予鹑首，吾道真应泛海槎。白骨场中多宿草，绿杨堤上有哀笳。忧时无限伤时感，肠断江心玉树花。高楼独立对春晖，极目遥天远影微。寄迹尚惭鸥鸟逸，流年争似柳花飞。欲将道义匡时切，不忌文章与俗违。叹息嗈嗈云际雁，年年空有稻粱肥。"}