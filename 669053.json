{"id":"669053","title":"奉和春岗翁怡椿轩韵","dynasty":"明","author":"沈鍊","text":"朱轩赫弘敞，珍木郁葳蕤。芳条历年祀，手泽犹未衰。缅想趋庭日，冠佩肃容仪。文侍阳景迈，朝植玉露滋。桢干方石起，柔叶渐云披。端知岁华改，飘摇芝盖移。奕世登荣峻，章服正差池。清阶既克类，嘉树仍在斯。徘徊感畴昔，睇盼适今兹。物色固常竞，奇名亦永垂。"}