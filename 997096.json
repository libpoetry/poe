{"id":"997096","title":"留王郎","dynasty":"宋","author":"黄庭坚","text":"河外吹沙尘，江南水无津。骨肉常万里，寄声何由频。我随简书来，顾影将一身。留我左右手，奉承白头亲。小邦王事略，虫鸟声无人。王甥解鞍马，夜语鸡唤晨。母慈家人肥，女惠男垂绅。有田为酒事，豚韭及秋春。生涯得如此，旧学更光新。索去何草草，小留慰艰勤。百年才一炊，六籍经几秦。要知胸中有，不与迹同陈。郢人怀妙质，聊欲运吾斤。"}