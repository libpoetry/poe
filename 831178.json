{"id":"831178","title":"念奴娇 登北极阁旷观亭，是纯庙南巡驻跸处。用稼轩登建康赏心亭韵","dynasty":"清末民国初","author":"程颂万","text":"台城风大，撼阑干百尺，泪珠盈斛。醉眼人来山川醒，只有斜阳满目。钟阜东蟠，大江西上，六代摧乔木。寒鸦作语，数声啼下江竹。却忆翠辇南巡，层峦写咏，凭吊南朝曲。铁马金戈无限恨，幻了中原棋局。海舶千屯，吴天一发，愁见胡睛绿。鸡鸣客去，埭前三两茆屋。"}