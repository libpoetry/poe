{"id":"264754","title":"西子妆·司法院红牡丹，去春以四截句和予昕","dynasty":"现代","author":"王用宾","text":"碧浪扶空，绛霞分绮，照殿娇红如醉。笑他花后并花王，这风流、怎饶姚魏。清平调里。想浓艳、一枝香味。我犹怜，况沉香亭畔，三郎偎倚。春愁殢。蓦见名花，便万般消碎。汉宫飞燕尽红妆，怪纤柔、却还非似。花痕印指。怕曾捻、真妃粉腻。纵倾城，也值佳人一媚。"}