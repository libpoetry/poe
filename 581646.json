{"id":"581646","title":"麒麟砚赠某生","dynasty":"明","author":"苏葵","text":"手持铁斧端溪去，斫断山腰骨应露。马肝龙尾任拣选，割月磨云洗烟雾。良工妙手穷雕锼，玉芝艳艳麒麟游。千年铜雀不敢伍，万家即墨曾封侯。得之合作文房宝，愧我疏慵兼潦倒。毫端未解回万牛，纸上龙蛇欠挥扫。殷勤持赠青衿子，花间研露清香起。墨云闪闪蘸天光，笔阵堂堂动风雨。等閒莫道美新非，时穷莫献光范书。夜窗细著匡君策，直与天人期并驱。我言欲尽情未尽，石有坚刚与温润。凭君比德终无惭，他日凤皇在千仞。"}