{"id":"736508","title":"游黄山 其二","dynasty":"清","author":"汪天与","text":"侵晨宿雨收，烟云生马首。轻风拂面来，绕足清泉走。万山乱纵横，忽睹云门陡。华表双撑天，耸峭得未有。青鸾与莲花，次第云中剖。似见浮丘公，遥遥为招手。从兹入仙境，十步荦确九。俗驾期不来，何用猛虎守。一泓汤泉清，容我涤尘垢。水从地底温，物理可格否。山僧持茗来，迓我意良厚。祥符虽古刹，徘徊未能久。鼓勇陟慈光，宵深摘星斗。"}