{"id":"810541","title":"杂感","dynasty":"清","author":"于东昶","text":"世路羊肠九折盘，可堪身复误儒冠。落花因果悲离溷，冻雀生涯怨纥干。彭泽儿痴疏纸笔，巨源妻老忍饥寒。愁来自拥牛衣卧，满眼莺花不耐看。岂是人间行路难，可怜天遣作儒酸。蹉跎学士葫芦样，潦倒先生苜蓿盘。检历乍惊佳节过，披图聊觅好山看。汉阳穷鸟吾真是，何日翻飞纵羽翰。"}