{"id":"1116212","title":"安次山挽词","dynasty":"宋","author":"沈与求","text":"都门惜别泪沾巾，回首孤城草木春。封豕遥闻食上国，疾风悬料识忠臣。程婴已死终存赵，扬子虽生辄美新。青史高名知不朽，遗荣犹贲土中身。晓殿传催玉笋班，东风小立照衰颜。临分愧我江湖上，伏节悲君矢石间。往事凄凉千古恨，旧交零落几人还。殊方更致生刍奠，目断高丘涕泪潸。"}