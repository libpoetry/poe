{"id":"1098969","title":"园丁报秀野对岸芙蓉盛开","dynasty":"宋","author":"张侃","text":"我家分占清溪曲，溪曲新添数椽屋。屋前花竹占清妍，更植芙蓉伴黄菊。植时止是三寸栽，雨打雪埋地气回。深培浅壅那费力，想见锦绣沿溪开。向来为渠转一语，欲绊秋光坚不住。于今秋光虽胜前，花开却恨隔江浦。畦丁知我酷爱花，风吹芳讯到官衙。淡红深粉足娇态，高高下下依日斜。人生行乐何须定，蹉见此花头次盛。蜂脾添蜜采偏多，蝶婢寻香屡来聘。因报畦丁轻削根，趁时乱插不厌繁。今年开遍明年续，要使长蒙天地恩。主人做官在虞水，亦有芙蓉满閒地。看花翻忆植花时，酌酒一杯谁寄似。"}