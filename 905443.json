{"id":"905443","title":"至性灵迂僻学术空虚幸逢好古之君获在藏书之府惟无功而禄重招髦彦之讥而多病所萦实喜优闲之任居常事简得以狂吟因成恶诗十章以蓬阁多馀暇冠其篇而为之目亦乐天何处难忘酒之类也尘黩英鉴幸赐一览下情不任兢灼之至 其十","dynasty":"宋","author":"李至","text":"蓬阁多馀暇，时游近郭园。畦蔬新雨嫩，野菊未霜繁。牛放残阳草，人耕断烧原。暮归城阙远，钟鼓已喧喧。"}