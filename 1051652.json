{"id":"1051652","title":"送颖叔帅临洮","dynasty":"宋","author":"彭汝砺","text":"风如疾雷雹如芋，积雪如丘壅道路，蒋侯车驰挽不住。见说西人复啸聚，目视阴山欲飞去。蒋侯文如江海注，一决万里无尽处。笔落在纸成云雾，气吞云梦八九数。力转丘山缚螭虎，终日笑言公不怒。三军号令成樽俎，羌戎胆落汗流跗，边人乃至歌五裤。昔誇禁中得颇牧，今见南阳称召杜。前席宣室疑已暮，勒功燕然无可慕。归来遍作人间雨，杕杜吾当为君赋。"}