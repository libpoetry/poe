{"id":"713881","title":"追答王学士庐山篇见赠之作","dynasty":"明末清初","author":"屈大均","text":"我昔庐山寻瀑布，香炉峰上披烟雾。白云无事早知还，欲共渊明奋高步。渊明醉石横溪边，九叠屏风三叠泉。饮酒正怜重九日，闻钟忽悟远公禅。吾心皎皎如秋月，照映寒潭无可说。何妨变化若浮云，自有光辉含积雪。沙门束教非高士，吾今况尚为人子。养母宜耕十亩田，求人欲著三朝史。简君旧赠庐山篇，庐山回首泪潺湲。遗民此日成通隐，啸傲王侯亦偶然。"}