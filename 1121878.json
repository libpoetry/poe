{"id":"1121878","title":"龙图张公挽词三首","dynasty":"宋","author":"范纯仁","text":"仪凤来丹穴，麒麟瑞圣时。壶冰凝雅操，冠玉耸英姿。敦阅今儒将，循良古吏师。未登台鼎贵，胡不到期颐。四纪澄清志，三朝尽瘁身。褰帷跻雅俗，缓带息边尘。圣世歼民望，中原丧国珍。千秋仗良史，直笔纪贤臣。兄事儿童日，情亲五十年。西州官共久，畿邑政相连。谪籍孤踪远，亨衢众望先。那知不复见，一别遂终天。"}