{"id":"1116883","title":"中书侍郎赠银青光禄大夫傅钦之挽辞三首","dynasty":"宋","author":"苏颂","text":"贾傅少驰誉，平津晚遘时。生贤不俾寿，造物孰能知。故事留乌府，清规载凤池。上思杨绾直，当扆屡嗟咨。璞玉浑金量，经邦论道贤。肖形真间气，委蜕欻终天。穗帐群公奠，楹书奕世传。云谁哭之恸，庆历老同年。平生出处与迍通，五十年中事事同。晚岁金门陪末议，一朝华箦见将终。晋贤已失苍生望，鲁国还嗟我道穷。衰病无因送归绋，商声聊复寄深衷。"}