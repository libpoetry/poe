{"id":"1120324","title":"端午帖子 皇帝阁","dynasty":"宋","author":"周必大","text":"令月初登黍，嘉辰旧沐兰。宸心思解愠，时取舜琴弹。赫日中天正，清风养物深。葵倾多士志，草偃万方心。殿阁南薰细，宫壶昼漏迟。皇恩隆宰辅，赐扇御书诗。缕缯采药谩区区，谁似君王用意殊。仁政便为医国艾，德威那假辟兵符。御前曾刻百篇书，可但常披无逸图。二帝三王俱宝鉴，江心百鍊定何须。尝记唐家逢五日，近臣藩镇贡衿鞶。吾君敦朴无来献，却叠香罗赐百官。"}