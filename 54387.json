{"id":"54387","title":"送岳季方还京","dynasty":"明代","author":"郭登","text":"登高楼，望明月，明月秋来几圆缺？多情只照绮罗筵，莫照天涯远行客。天涯行客离家久，见月思乡搔白首。年年尝是送行人，折尽边城路傍柳。东望秦川一雁飞，可怜同住不同归。身留塞北空弹铗，梦绕江南未拂衣。君归复喜登台阁，风裁棱棱尚如昨。但令四海歌升平，我在甘州贫亦乐。甘州城西黑水流，甘州城北胡云愁。玉关人老貂裘敝，苦忆平生马少游。"}