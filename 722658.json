{"id":"722658","title":"后秋兴八首庚子阳月初一，拂水拜墓作","dynasty":"明末清初","author":"钱谦益","text":"短棹轻蓑黄叶林，天涯战戟自森森。朝阳已跃南离日，昼霭犹停北陆阴。笛里关山牵昔梦，灯前儿女负初心。遐方巡守无消息，树树啼乌夜夜砧。秋风摵摵帽檐斜，野老篱前数物华。青镜百年双白鬓，黄河千里一孤槎。挽回兵气霜前雁，吹动雄心日暮笳。有客经过论汉史，西京曾记上林花。水国冥濛秋日晖，渚宫行殿远霏微。巡回每叹林乌宿，促数频看社燕飞。战决蚁封多胜负，卜占鸡骨少从违。频年射猎无朋侣，赢得高原雉兔肥。撼户秋声剥啄棋，惊心局外转伤悲。每于典籍论终古，只道乾坤似昔时。已破关河惆怅在，未招魂魄却回迟。长明灯上诸天近，时有空音答仰思。沧江茅屋旧家山，身与秋容共数间。三卷阴符留麦饭，一丸函谷掩柴关。黄沙马革羞垂涕，白首鹰扬笑驻颜。梦到红云深殿里，玉皇新点侍宸班。沟水流离似陇头，疏篱断彴不禁秋。关心风月钩牵恨，开眼江山挟带愁。龙斗捎天悲穴鼠，鸢飞跕水羡眠鸥。茫茫禹迹无凭准，自剔残灯画九州。配天列圣万年功，弓剑衣冠覆载中。赤羽九乌齐捧日，白翎一鸟亦呼风。金山御气千年紫，银海神灯乙夜红。看说诺皋应拊手，官家终古属刘翁。江村隈隩水逶迤，白首长吟忆渼陂。笼鸟疏窗温汉语，林乌密叶拣南枝。狐惊构火鸣呼数，犬直传更戍守移。莫笑牧儿思曲盖，梦阑腰带有鱼垂。"}