{"id":"416230","title":"齐天乐　过鸦尔加松故居","dynasty":"近现代","author":"汪精卫","text":"蔚蓝不被纤云染，轻飙捲来秋爽。远岫如烟，平沙似雪，人与白鸥同放。渔歌晚唱，看一棹归来，钓丝微漾。残日犹明，盈盈新月已东上。沧波澹然相向。似依依绘出，当日情状。草径全荒，松围尽长，只有青山无恙。临风怅惘，尽马策挝门，尘封蛛网。落叶萧萧，乱蝉空自响。"}