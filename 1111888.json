{"id":"1111888","title":"和虞沧江赋梅","dynasty":"宋","author":"吴泳","text":"素肌香骨水为寒，曲树斜枝木作酸。百匝绕花看未足，庭空参斗夜阑干。衣分冰洁佩琼瑰，笑敛溪头月下杯。岁晏得朋真乐在，不须青女作行媒。青蒲翠草望秋零，乱絮迷春困不醒。林下水边时一见，对人应是眼中青。每对梅花辄解颜，瑶林孤绝迥难攀。拟将和靖横枝句，搂入离骚大小山。吟成亟取夜钟敲，淡月笼窗昏晓交。真态莫将形色看，当如相马得蒲梢。万山春到直丛丛，谁省东皇有化功。生意溶溶呈露处，看随葵麦荡摇风。不御铅华别是花，丰神高洁自成家。含章不解春风意，犹倚残妆隔绛纱。交花煜煜露生香，一味清来浣我肠。文字语言今落去，聊吹别调作醒狂。"}