{"id":"134204","title":"同子难题和乐亭","dynasty":"宋代","author":"司马光","text":"春禽哢晴朝，秋虫吟雨夕。风和振兰芳，露寒滋菊色。万物苟得所，随时各有适。矧伊人最灵，胡为长戚戚。圣人垂大训，灿烂著方册。至乐和无声，大礼简无迹。心专守中庸，身不蹈邪僻。造次常在前，须臾不离侧。穷爱虽百变，何往不自得。兹亭聊寓名，和乐在胸臆。"}