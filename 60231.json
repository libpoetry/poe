{"id":"60231","title":"题山水图为刘廷信都宪作","dynasty":"明代","author":"樊阜","text":"我家本在山中住，读书惯识山中趣。偶落名涂尘眼昏，见山便欲还山去。南阳先生官态无，半醉示我云山图。持向檐前再三看，青山突兀云模糊。百尺飞泉落松顶，颠厓倒&lt;单享&gt;晴烟影。神仙楼阁牵翠霞，薇帐围香昼长静。人家三两溪南村，桃李成行门对门。石径斑斑过新雨，花落点破莓苔痕。鸥鹭飞回映沙岛，夕阳网晒渔舟小。不是苕川与辋川，仙都山下川原杳。先生指我山之西，茅屋数间依竹低。茶灶藤床旧栖隐，异人墨客多留题。看图才了眼初醒，人间有此真佳景。由来泉石绝纤尘，当与先生分管领。先生大笑清风生，岸帻佯狂双鬓星。题诗卷图谢鸿鹄，浮云散尽长空青。"}