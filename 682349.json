{"id":"682349","title":"閒居二首","dynasty":"明","author":"云名山","text":"中郎旧已蓄奇书，千古鸿名肯放虚。道大自堪容口铄，心閒何事不眉舒。四时好景诗收拾，万丈愁城酒破除。身后儿孙何足计，于公门拟纳高车。高卧云林岁月馀，东风不到野人居。春来山畔愁花鸟，老去人间笑栎樗。无病不须供药饵，有园尽可种团蔬。商山谷口千年事，沦隐无劳羡史书。"}