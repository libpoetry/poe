{"id":"433752","title":"次韵栎寄元日抒怀二首","dynasty":"近现代","author":"蔡晋镛","text":"独局谁收劫后棋，青鸾望断信音迟。病逢佳节难成醉，静欲忘言只益悲。观面倏惊恒水皱，析骸宁恤宋城炊。新年我愧陈无已，兀坐官斋治乱丝。暖律吹春恰未稠，寒花对客若为愁。占丰屡畏含沙蜮，辟恶严防侵黍猴。岂有云帆济沧海，共谁玉笛按凉州。跨驴坠策知何日，莽莽烟尘一望收。"}