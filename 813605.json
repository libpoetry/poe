{"id":"813605","title":"送别易公仙南赴浙江署即次留别原韵","dynasty":"清","author":"李锴","text":"南金品节富名流，独许璁珩少匹俦。魏阙徵求来束帛，越江烟水倦双眸。牛刀在握羞轻割，犗饵如山肯易投。善画田生信殊绝，布帆仍挂海西头。云尽寥天不见人，楚山楚水负佳晨。初疑无定方名相，谁信邻虚尚有尘。渚雁岭猿魂久断，枫香渔火思空陈。白头陡遇南音客，感激能无意气真。几年拾栗从狙公，习隐徐无事迹同。徒枉鹤书能促驾，须知橘树不分丛。野情芳草迷汧曲，别思春江注越中。此去他时各努力，夕阳前路慎飞蓬。"}