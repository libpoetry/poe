{"id":"608191","title":"经越井冈寻黎惟敬秘书旧隐","dynasty":"明","author":"区大相","text":"华林蔽崇巘，金塘罢兰枻。曲巷屡回车，纡径枉往辙。重来几何时，暂至不复别。燕雀虚堂归，松萝四邻阅。图书两三卷，茅屋八九折。抚化心已凄，衔知顿情竭。伊昔与斯人，定交于晚节。投分既忘年，对酒常累月。觞酌方未已，世路忽羁绁。临别深久要，揽涕即长诀。芸阁访旧德，麟园钦前哲。身退物不迕，调孤道逾洁。凤览夫子志，虫雕馀儿悦。人伦藉芳誉，物览清洞澈。已矣故交欢，怀中字不灭。衣冠王气孤，风雅微言缺。玉树想平生，石泉效幽咽。山阳既恸吕，雍门亦悼薜。玉轸久不挥，冰弦痛欲绝。三叹奉遗音，斯理谁与说。"}