{"id":"1111487","title":"和张按察秋山二首 赋杭州","dynasty":"宋","author":"何梦桂","text":"三百馀年卧甲兵，天低雨露此生成。万家都会楼台矗，千顷平湖舸舰轻。环佩玉堂人楚楚，靓妆珠箔女盈盈。回头万事俱尘土，惟有湖痕岁岁平。钱塘日夜水东流，回首孤山绿尚稠。千载老仙随鹤去，百年此地少人游。相逢柳色还青眼，说着梅花总白头。身后閒名推不去，当年误识薛杭州。"}