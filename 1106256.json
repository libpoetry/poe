{"id":"1106256","title":"用韵简黄元辅二首","dynasty":"宋","author":"王迈","text":"不爱螭头一点青，片言枘凿拂衣行。但忧负我平生学，岂愿争渠竖子名。天骏出闲驽饱秣，国兰却佩艾敷荣。想君记得西山语，佳士从来去就轻。发今如此不重青，醉后长歌折槛行。老去一寒甘忍死，古来几士得全名。稻畦蔬圃閒中乐，药禁薇阶膜外荣。所见略同君与我，不妨官小得人轻。"}