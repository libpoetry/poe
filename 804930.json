{"id":"804930","title":"百字令 送潜阳金肯公初赴燕台","dynasty":"清","author":"王灏","text":"芳郊草绿，雨霏霏、将近花朝时候。乍暖乍睛寒尚峭，醺作飞琼遍覆。万树冰澌，一帘玉映，忆得人如旧。剡溪夜访。至今韵事还又。猛想昔日梁园，邹枚授简，顷刻千言就。握管如君多逸思、犹伴阶除鹤瘦。强半春光，凄迷烟柳，把韶华催骤。杏花开也，上林沽遍春酒。"}