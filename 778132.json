{"id":"778132","title":"高阳台·丙午秋和筱石咏别原韵，作于苏署","dynasty":"清","author":"许禧身","text":"梧院风多，蕉窗雨过，无端又动离愁。百结柔情，涌来万绪千头。堪怜误却英姿女，到而今、尘念皆休。恨悠悠。往事思量，心若悬钩。别来屈指须三月，劝加餐珍重，勿念归舟。咫尺天涯，凄凉两地皆秋。堪欣已定同偕处，想人生、那得长留。和清讴。剔尽银釭，听断更筹。"}