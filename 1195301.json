{"id":"1195301","title":"有赠","dynasty":"唐","author":"崔珏","text":"莫道妆成断客肠，粉胸绵手白莲香。烟分顶上三层绿，剑截眸中一寸光。舞胜柳枝腰更软，歌嫌珠贯曲犹长。虽然不似王孙女，解爱临邛卖赋郎。锦里芬芳少佩兰，风流全占似君难。心迷晓梦窗犹暗，粉落香肌汗未乾。两脸夭桃从镜发，一眸春水照人寒。自嗟此地非吾土，不得如花岁岁看。"}