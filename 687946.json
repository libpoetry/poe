{"id":"687946","title":"甲戌春偕诸子游鼎湖，雨中晚泊","dynasty":"明","author":"成鹫","text":"渡头古树半栖鸦，树底维舟近浅沙。风势北来潮带雨，海门南望水如花。閒身随地堪乘兴，老眼逢山便当家。明发挂帆云外去，鼎湖春色在天涯。同游有约兴腾腾，信宿寒江寝复兴。假寐耦将孤鹤影，苦吟分得钓鱼灯。春多滞雨愁为客，老厌风尘愧作僧。何事洞天归不得，此心多恐负良朋。"}