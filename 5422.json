{"id":"5422","title":"冬夜醉宿龙门觉起言志","dynasty":"唐代","author":"李白","text":"醉来脱宝剑，旅憩高堂眠。中夜忽惊觉，起立明灯前。开轩聊直望，晓雪河冰壮。哀哀歌苦寒，郁郁独惆怅。傅说版筑臣，李斯鹰犬人。欻起匡社稷，宁复长艰辛。而我胡为者，叹息龙门下。富贵未可期，殷忧向谁写。去去泪满襟，举声梁甫吟。青云当自致，何必求知音。"}