{"id":"61965","title":"石鼓诗·郡学旧辟雍","dynasty":"明代","author":"唐之淳","text":"郡学旧辟雍，中有岐阳鼓。古今所闻十，左右各惟五。离离大星陨，兀兀坏云补。累累营灶减，落落陈沙聚。质若切玄玉，制若覆冷釜。气若熔五金，文若断钗股。孤峰割秋瘦，千葩耀春妩。森严列戈矛，尔雅冠章甫。厓冰溜静悬，海暖浪掀舞。摧裛半折轴，败舫或遗橹。小龙彭蠡归，大鹏扶摇举。断苔明碎锦，古墨渍润础。思昔委秦郊，雷电惊草莽。耒牛砺其角，凿臼加以杵。幸今依黉宫，星日照廊庑。圭璧逊其仪，俎豆与之伍。脱非天意怜，或是神明祐。深檐白昼永，老屋祥鸾翥。晴连画戟阴，冷湿宫墙雨。诸生获讲解，髦士资训诂。启钥烦竖阍，拓本利商贾。韦辞表姬周，韩语怀李杜。雄章迭铿鍧，遗恨寄酸楚。纷纭欧苏作，诘屈郑吾谱。称评虽靡定，仿像讵非古。鲰生千载下，匏系三江浒。神徒驰周南，足不出城府。适从辽碣役，遂作幽燕旅。平生慕奇闻，一日获嘉睹。初临色愈庄，欲狎气斯沮。如亲至东都，揖让申与甫。如亲与田猎，搏攫兕与虎。如虚藜苋腹，烹太牢肥羜。如洗蜩蝉耳，聆笙磐柷敔。羁愁破昏懵，喜气泆眉宇。时维躔寿星，岁甲在强圉。天寒号鸱枭，城荒茂禾黍。宗周本余怀，览古亦天与。摩挲重图训，蹙蹜愧庠序。聊陈曹郐风，式继韩苏武。"}