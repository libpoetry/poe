{"id":"749698","title":"六安遇周八即送之临淮 其二","dynasty":"清","author":"游智开","text":"往离日苦长，来别日虞久。相依晨夕间，属子一樽酒。志趣各有存，大节期不苟。讵以恃爱深，而负厥身咎。世事方艰虞，勋名惧衰朽。金飙卷淮流，花骢嘶岸柳。努力舒远猷，金印行系肘。当路急需才，况有平生厚。短策余顾惭，清操誓终守。临河濯长缨，愿言告良友。"}