{"id":"895473","title":"西峡行","dynasty":"宋","author":"张元干","text":"西峡门东晚潮上，涛头驾风高数丈。绝江艇子更扬帆，风水相吞两岸壮。中流荡潏思虑深，欲济未竟愁夕阴。贾客胡商数航海，忍死射利诚何心。不如遵陆困舆皂，九折羊肠复相恼。下临湍濑千仞渊，胥靡轻生履危道。我曹过计常私忧，垂堂之戒宁自尤。经营一饱亦细事，世乱畏涂归罢休。少年新进真儿剧，浪喜功名不量力。杀身无补误朝廷，天下英雄古难得。"}