{"id":"801002","title":"李木庵先生壁上观李松岚画松歌","dynasty":"清","author":"宫鸿历","text":"松岚画松谁与匹，毕宏以来推劲敌。数尺根株一百盘，惯将拗笔摹高格。学士壁间画五松，高枝樛结如苍龙。苍龙夜挟雷雨至，五松岳立争豪雄。瘦蛟蟠纸多棱节，虎脊熊腰姿态绝。老干常捎三峡云，新枝已屈千钧铁。风条露叶故依然，化工入手天无权。水墨经营极意匠，晴烟不断青?蜷。噫嘻艳蕊浓花世所尚，吾徒冷落知谁向？无用霜皮四十围，有时白发三千丈。愿君宝此后凋心，桃李春风莫惆怅。"}