{"id":"722198","title":"定情曲","dynasty":"明末清初","author":"屈大均","text":"与郎同一身，如彼豆蔻蕊。蕊心红复红，两瓣相依倚。欢佩五岳图，侬画五岳眉。相携入五岳，仙去无人知。卒夷与玉兰，一白复一紫。二花合一株，颜色更可喜。采藐染为紫，采茜染为绛。为郎作鲜衣，将以耀闾巷。终朝采茹藘，染绛成一匹。新以为下裳，故还作蔽膝。薜荔本无根，似妾委君身。在地为地锦，在石为石鳞。罗浮蝙蝠红，双宿芭蕉叶。相与带在身，媚郎兼媚妾。愿似蝴蝶花，花开红烨烨。花落随风飞，复作双蝴蝶。愿作合欢草，夜则为一茎。与郎缠绵死，地下犹相并。朝采宜男花，暮采多南子。花开郎所欢，子结侬所喜。妾乃石楠花，名为端正树。为君守岁寒，不忍辞霜露。左种合欢花，右种相怜草。人情有尽时，花草千年好。侬作月中兔，欢亦作蟾蜍。兔阴蟾蜍阳，长共广寒居。"}