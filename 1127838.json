{"id":"1127838","title":"倪文举寺簿挽诗三首","dynasty":"宋","author":"曾协","text":"盛德逾人远，高谈造理深。保身元有道，应世了无心。别日更寒暑，交情隔古今。纸窗风雪夜，犹记掉头吟。学植春同富，词源海样宽。细听朝士说，宜著侍臣冠。泉壤归何遽，容台席未安。苍旻如可问，不遣泪河乾。水国相从日，文场并进时。驽材元有限，逸驾自难追。方指青云路，俄闻薤露诗。鹏程千万里，却付称家儿。"}