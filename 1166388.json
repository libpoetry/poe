{"id":"1166388","title":"安乐郡主花烛行","dynasty":"唐","author":"张说","text":"青宫朱邸翊皇闱，玉叶琼蕤发紫微。姬姜本来舅甥国，卜筮俱道凤皇飞。星昴殷冬献吉日，夭桃秾李遥相匹。鸾车凤传王子来，龙楼月殿天孙出。平台火树连上阳，紫炬红轮十二行。丹炉飞铁驰炎焰，炎霞烁电吐明光。绿軿绀幰纷如雾，节鼓清笳前启路。城隅靡靡稍东还，桥上鳞鳞转南渡。五方观者聚中京，四合尘烟涨洛城。商女香车珠结网，天人宝马玉繁缨。百壶渌酒千斤肉，大道连延障锦轴。先祝圣人寿万年，复祷宜家承百禄。珊瑚刻盘青玉尊，因之假道入梁园。梁园山竹凝云汉，仰望高楼在天半。翠幕兰堂苏合薰，珠帘挂户水波纹。别起芙蓉织成帐，金镂鸳鸯两相向。罽茵饰地承雕履，花烛分阶移锦帐。织女西垂隐烛台，双童连缕合欢杯。蔼蔼绮庭嫔从列，娥娥红粉扇中开。黄金两印双花绶，富贵婚姻古无有。清歌棠棣美王姬，流化邦人正夫妇。"}