{"id":"700972","title":"遣闷","dynasty":"明","author":"梁宪","text":"寒冬何处不消魂，惆怅僧廊独掩门。浊酒岂能浇客恨，空教阴雨泣黄昏。长江望断水迢迢，独立江头待暮潮。潮去潮来殊不远，美人犹隔在青霄。曾向花前几度逢，可堪憔悴对芙蓉。虽然销断阳台梦，不禁霜天子夜钟。戏把朱砂种白莲，花如碧玉藕如船。无因破藕丝成血，怨入春风寄杜鹃。谁道仙源去莫从，溪桥咫尺水溶溶。分明月下同携手，似隔琼楼十二重。江山满目总生愁，愁压江云静不流。欲泛长江问愁绪，茫茫烟水一孤舟。书舫追欢夜复朝，花茵促膝共吹箫。依稀犹记吹箫处，杨柳堤边第六桥。搔首高楼欲问天，乘鸾亲到玉皇前。人间总是无情物，化作鸳鸯已可怜。"}