{"id":"499433","title":"柬同宗邓仲伟","dynasty":"明","author":"邓雅","text":"流水本同源，丛兰亦同根。匪有薰莸异，而无泾渭分。余忝高密裔，念君亦闻孙。礼服既悠远，岁月复驰奔。相视如路人，莫知卑与尊。兹晨得良晤，永托为弟昆。所重骨肉亲，贵贱安足论。我昔历艰苦，慷慨心欲扪。八龄失所怙，犹幸慈母存。鞠育与教诲，天地同深恩。乱离废旧业，诗礼犹清门。不敢忝厥祖，佩服先哲言。为君写衷曲，短笔聊复援。"}