{"id":"1065985","title":"朱君文拉游净明寺因迓张宰诗","dynasty":"宋","author":"许景衡","text":"火云涌晴空，矗矗尽奇巘。午汗麾白雨，俯仰无从遁。招提据高冈，万木森偃蹇。凉飙落冰雪，爽籁发丝管。朱侯真好事，十里过南坂。怜我堕深甑，相将振馀喘。栏干俯屈曲，巾屦容跣袒。风苗翠浪翻，海屿青螺远。况兹接尊酒，笑语倾怀悃。浮云识醉歌，彩羽惊檀板。新凉知几日，已觉秋风转。事业愧初心，明时羞冗散。主人勤使事，暌阔心不展。双凫归未归，红日林梢晚。"}