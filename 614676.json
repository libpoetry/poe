{"id":"614676","title":"孟郁兄偕陈参戎帅兵平山东妖贼赋此以壮其行","dynasty":"明","author":"韩日缵","text":"献赋仍牢落，胡为复此行。雄文真宰妒，华发壮心惊。感遇甘投笔，忧时欲请缨。分庭丞相府，借箸贰师营。那惜秦貂敝，翻誇汉帜明。鳣堂辞问字，虎帐待谭兵。六月歌常服，千山迓去旌。抒怀呼鲁酒，密语合齐衡。箭或传书至，檄知倚马成。词锋堪却敌，诗草足长城。妙算从天下，妖氛计日平。掀髯称烈士，白面故书生。不信繻终弃，还云砚可耕。但留孤剑在，风雨匣中鸣。"}