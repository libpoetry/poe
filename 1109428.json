{"id":"1109428","title":"再继权之严韵二首","dynasty":"宋","author":"刘弇","text":"庭椿摘初黄，畦韭剪柔绿。春盘巧饤饾，一堮生理足。今者鸣啾肠，饥花到双目。终惭短豆恋，谁转紫芝瞩。青烟扑九衢，碧瓦酣万屋。朝来好龙客，义动重裘燠。慇勤斗酒约，豪健赛杨仆。吹回曲车梦，鸨羽正肃肃。九天真龙飞，万物弹冠沐。萧短草木姿，窭贱衾裯宿。叨逾太官粟，敢计功利速。惟应杯中物，可仗诗筒趋。东风入颠毛，非复故时绿。生涯蠹蟫里，术智谩蛇足。晚作芸香游，颇复窥丛目。乾坤开清明，物色洗瞻瞩。谬当匠石寄，楹桷翰夏屋。追随金闺彦，怀抱邹律燠。新诗閒模写，勇若驱妾仆。千秋赤壁后，英爽得瑜肃。朝来墙头花，皖皖弄膏沐。归期莽难求，不啻襆被宿。端成心赏违，谁念客当速。听取提壶声，勿负慇勤趣。"}