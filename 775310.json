{"id":"775310","title":"大甲妇","dynasty":"清","author":"阮蔡文","text":"大甲妇，一何苦。为夫馌饷为夫锄，为夫日日绩麻缕。绩缕须净亦须长，撚匀合线紧双股。斲木虚中三尺围，凿开一道两头堵。轻圆漫捲不支机，一任玄黄杂成组。间彩颇似虹霓生，绽花疑落仙姬舞。吾闻利用前民有圣人，一器一名皆上古。况兹抒轴事机丝，制度周详供黻黼。土番蠢尔本无知，制器伊谁远近取。日计苦无多，月计有馀缕。但得稍閒馀，轧轧事伛偻。番丁横肩胜绮罗，番妇周身短布裋。大甲妇，一何苦。"}