{"id":"288660","title":"还京乐·和清真，同仁光、吷庵公渚作","dynasty":"现代","author":"袁思亮","text":"乱愁迸，别后朱弦宝瑟无心理。问廿年霜鬓，为谁不管，韶华轻费。指海天云树，山重水复苍烟委。尽望久空洒，几许伤高清泪。绕珍丛底。有双双、飞燕呢喃，似说承平，歌舞况味。那知感节哀时，负东风、放尽桃李。纵依前，争笑靥娇春，凝妆斗水。奈入离人目，相看都是憔悴。"}