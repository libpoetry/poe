{"id":"845142","title":"菩萨蛮","dynasty":"清末民国初","author":"程颂万","text":"夕阳红透阑干角。春人小立罗衫薄。双脸映池波。别来僝僽多。柳丝晴一剪。困得纤腰软。低掐小桃红。玉钗帘底风。落红堆上罗衣雪。空庭花气如人白。昨夜小阑干。鹦哥都说寒。蛛丝帘外罥。知了回文篆。侬自怨东风。东风也怨侬。画阑干外丝丝雨。落花赚得人无主。帘底二分春。春愁占一分。银筝楼下语。恻恻鸳鸯柱。恩怨不分明。卿卿无那情。芙蓉衫子湘裙衩。帘栊一碧人如画。未上小红楼。眼波先逗愁。斜阳江岸别。染出销魂色。此夕梦寻伊。桐阴月上时。"}