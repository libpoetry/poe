{"id":"617290","title":"曹母贞节诗","dynasty":"明","author":"苏升","text":"凛凛青松节，泠泠古桂枝。许身原不二，誓志转无私。忆昔于归日，双鸾舞玉墀。君膺墨绶贵，余亦佐朱丝。弦歌推卓绩，兼之扬壶仪。一朝凫舄化，拥镜独衔悲。捐躯亦何难，所恤在孤儿。顾影但私吊，泪尽血交垂。断机追往躅，慈训即为师。仙雏翼果奋，采羽光陆离。既淩秋汉起，复向春云披。上苑看花壮，观者羡盈岐。世德天所厚，矧兹幽节奇。里巷歌声播，天朝宠诏施。丹心堪自照，白首事含饴。异时辉史册，可以励须眉。"}