{"id":"879158","title":"贺新郎 其三十四","dynasty":"宋","author":"刘克庄","text":"人老难重少。强追陪、李侯痛饮，刘郎清啸。报答秋光无一字，虚说君房语妙。且匣起、青铜休照。赖有多情篱下菊，待西风、不肯先开了。留晚节，发孤笑。孔璋客绍衡依表。有谁怜、戴花翁病，插萸人少。生不逢场闲则剧，年似龚生犹夭。吃紧处、无人曾道。到得扶他迂叟出，算貂蝉、未抵深衣帽。街酒贱，更沽釂。"}