{"id":"654466","title":"挽段节妇","dynasty":"明","author":"何乔新","text":"结发事君子，燕婉期百年。宁知赋命薄，中道失所天。应门既无童，负郭靡有田。呱呱儿在褓，讵敢觊成全。岁晏衣未制，午过突无烟。蹇修倏来顾，巧语何便便。谓言柏舟诗，宁胜凯风篇。殉节空自苦，饥寒竟谁怜。妇闻气填膺，几欲奋其拳。妾心虽匪石，比石似更坚。贞松挺寒翠，忍使柔蔓缠。蹇脩惭且走，舌缩词莫宣。苦节益自励，之死矢靡愆。梧桐秋月冷，照我影娟娟。岂无忘忧草，对之不开颜。天道信靡忒，子壮孙益贤。日月迅如矢，霜华倏盈颠。奄忽厌荣养，城南起新阡。孙今振脩翼，虞廷日蹁跹。追思重闱志，清泪长潸然。不羡双乌绰楔树门前，不羡五花锦诰来日边。但愿太史纪贞烈，耿耿徽音百世传。"}