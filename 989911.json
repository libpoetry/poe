{"id":"989911","title":"花心动 太母庆七十","dynasty":"宋","author":"曹勋","text":"椒柏称觞，抚寰瀛佳辰，正临端月。瑞应屡臻，宫籞多祥，气候暖回微冽。圣母七旬寿，夐无前、天心昭格。溥庆处，坤珍效祉，宴开清切。金殿箫韶备设。锵钧奏留云，舞容回雪。赭袍绣拥，袆翟同诚，递捧玉杯欢悦。愿将亿万喜，祝亿万、从兹无缺。太平主，永隆圣孝凤阙。"}