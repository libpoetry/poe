{"id":"408519","title":"陶然亭","dynasty":"近现代","author":"张鸿","text":"一墩出万苇，上有数间屋。丹青既狼藉，舍宇亦攒簇。入门有僧迎，睅目复皤腹。犊鼻作佣保，所异顶发秃。合掌为导引，惟思馀酒肉。中堂聚达官，脱帽易朝服。指点风景美，惜哉今直宿。旁舍二三子，啸咏开吟轴。自负雅逸才，得享清净福。酒酣合席饮，尊严恣干黩。或求说项斯，或学佞王肃。浩浩人海中，万辈竞追逐。文人擅妙语，点染成雅筑。传流逾百载，此亭清且淑。独有西山青，含笑甘幽独。"}