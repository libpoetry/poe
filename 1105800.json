{"id":"1105800","title":"和许端夫兄弟二首时端夫出守当涂","dynasty":"宋","author":"王之道","text":"灯火当年记马行，一时人物玩垂裳。旧游乱后半芜没，新贵迩来多罪亡。我有埙篪相应和，君同兰玉竞芬芳。高文已见含元赋，不用研思古战场。相喜何须日寄声，如君无处不知名。纵观妙墨云烟动，想见新诗欬唾成。带雪山川增绮丽，向春梅柳自欣荣。好将十咏图归去，稳步花砖继李程。"}