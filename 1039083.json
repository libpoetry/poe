{"id":"1039083","title":"孙贲书记以齐安旧文为示感而成咏","dynasty":"宋","author":"韩琦","text":"余兄天圣中，尚抑齐安守。余遭所生忧，得归侍左右。孤茕获苟存，朝夕赖诲诱。兄材无不宜，吏治孰可偶。公庭常寂然，所乐在文酒。临江三四楼，次第压城首。山光拂轩槛，波影撼窗牖。原鸰款集间，万景皆吾有。兄诗豪且奇，气燄摩星斗。优游预赓和，惟自愧荒丑。于今四十年，日月甚奔走。当时相聚者，十已丧八九。尝为春亭记，乌敢示不朽。孙君里中来，云亭废已久。徒有旧文在，况足失其手。兄后见曾孙，弟老成衰叟。一身虽宠荣，百虑锁纷纠。何如昔日欢，抆泣念爱友。"}