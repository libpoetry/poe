{"id":"829515","title":"凤衔杯","dynasty":"清末近现代初","author":"周岸登","text":"梁尘轻拂红襟燕。凝立尽、绿芜池馆。惆怅人天，难觅伤心伴。空独惜，佳期晚。楚兰伤，楚魂远。弦语促、雁风吹断。长是丁香不放眉头展。休问愁深浅。青云孤却沧洲愿。愁见说、紫溟三浅。一寸柔肠，禁几车轮转。乌头白，驹光短。一声声，是河满。歌未阕、泪尘轻泫。底事愁生独在金尊畔。魂逐哀弦断。城乌头白暝归烟。化鹃啼、魂返何年。又是哀蝉吟后叶飞前。瓶落井，箭离弦。宣敕促，赐恩偏。景阳钟、仓卒分筵。知否丽华琼树异今番。麟笔待新删。"}