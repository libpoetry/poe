{"id":"815708","title":"西湖杂诗","dynasty":"清","author":"钱陆灿","text":"偏安旧是小朝廷，女子军容出上厅。谁遣渡河回铁骑，只今泣井有银瓶。空山夜雨鹃红血，别殿弦声雀白翎。唤起夷光吊遗事，西陵早已越台青。宋家行殿在杭州，人载西湖明月游。灯市迥悬珠不夜，酒楼初散玉为筹。于今几度蕲黄血，依旧一天花石秋。堪叹角端啼未了，白头宫女泪空流。江流曲抱凤凰城，南渡君臣宿草横。桃叶御沟连灞水，黎花妃梦隔啼莺。早时金椀归杨琏，异日黄冠署谢清。莫恨两宫终朔漠，吴山今有冷山茔。珠网金轮劫火缠，冷泉亭子故依然。龙天净土前生路，虎迹空山隔代缘。僧院松花蒸佛饭，人家竹笕落仙泉。飞来洞里穿三竺，背指斜阳问渡船。"}