{"id":"844017","title":"夜到涌泉寺","dynasty":"清末民国初","author":"陈宝琛","text":"绝江潮始生，到寺月已午。僧楼钟未动，径自造竹所。阴沈半池墨，众鱼相濡煦。怪禽隔崦鸣，无风自含楚。一星衔殿鸱，彻晓光如炬。平生独往心，就佛亦无语。春月虽可悦，不及秋宇晶。巡廊弄花影，爱此佛地瑩。龛灯本无尽，斗柄忽已倾。呦呦岩窦泉，喝退犹暗鸣。少焉钟呗发，绕殿流音声。万汇有常理，吾道宁无营？"}