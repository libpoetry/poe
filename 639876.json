{"id":"639876","title":"赓僧锡杖歌","dynasty":"明","author":"朱元璋","text":"由来震旦始乾竺，扶老应须栖此杖。铃铃琅琅妙且奇，撼振一声空谷响。或时化作飞龙威，长空如水何相持。有时比翼论端的，方觉玄关显现时。志悟未通心委曲，鸿濛浑沌同尘俗。蓦然一悟凌烟霞，觉此觉他方意足。神眸昭昭众生顾，隐隐微微如法故。每担日月猢狲藤，簟食由来饱祗树。"}