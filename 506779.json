{"id":"506779","title":"广寿堂","dynasty":"明","author":"杨荣","text":"翼翼高堂，有华其构。匪堂之华，惟以广寿。寿之脩短，实出于天。何以广之，惟医之全。六气所干，七情所触。沈痾危亡，厥寿斯促。念兹短折，曷由济之。圣神立教，莫切于医。猗欤韩氏，忠献之裔。世居姑苏，民受其惠。惟公承之，荷国宠恩。典职从容，出入金门。惟公之心，悯此抱疢。活人孔多，曾莫之靳。公既逝矣，高堂犹存。匪公广之，有子有孙。子孙绳绳，寿者益广。积此阴功，厥报斯享。求公之德，实在斯堂。播之咏歌，永世其光。"}