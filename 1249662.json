{"id":"1249662","title":"西胶山下雪晴","dynasty":"元末明初","author":"谢应芳","text":"一夜雪深二尺强，石人堕指冰蚕僵。犹喜金乌两翅冻不折，天明飞出海上之扶桑。老夫晨起胶山下，风景看来浑似画。连山万顷玉为田，隔水数家银作舍。田中筑城团义兵，日高未饭饥肠鸣。黄泥冻地硬如铁，白柄短锄铿有声。不辞受寒饿，但恐亏工程。将军踏雪来点名，万夫鹄立颤且惊。马前壮士五色□，棒头性命鹅毛轻。余生悔不习兵法，雪夜擒吴书奏捷。客阎抱膝漫悲歌，奈尔义兵寒若何。"}