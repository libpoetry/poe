{"id":"622520","title":"自龙游登陆至衢州","dynasty":"明","author":"郭之奇","text":"舍棹登途秋逾仲，水意滩声劳远送。轻云出岫展朝图，作意相从共远途。无数凉烟下奔壑，几层绿黛秋难薄。秋去秋来色倍新，不向居人向旅人。旅人何求莫遑息，举目看云泪沾臆。黄花无主寄疏篱，玉窖浮清复照谁。谁人堪持此意说，白云含露光如雪。云光独见行路难，我家山水久幽寒。"}