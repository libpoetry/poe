{"id":"844869","title":"落叶二首","dynasty":"清末民国初","author":"曹家达","text":"故枝回首尚依依，日薄风飘未忍违。纞阙心情无奈老，弈棋朝市不如归。孤根明岁知何似，茂实前情相忆稀。眼看江山重摇落，小臣惟有涕沾衣。一番萧瑟打寒窗，听尽秋声未肯降。苔甃烟荒蛩絮絮，油灯风飐影幢幢。传书旅雁暮横塞，压阵军鸦晓渡江。应是酒人偏耐得，梦魂夜夜落春缸。"}