{"id":"228929","title":"瑞粟歌·君不见济阴九种禾","dynasty":"宋代","author":"汪莘","text":"君不见济阴九种禾，又不见河南六岐麦。何似新安海阳县，瑞粟一枝超简册。嘉定四载六月中，采来颖自东极东。龙枝凤冠云蕖丛，令人多力善走颜色红。六岐九穗岂足道，径欲一醉敲金钟。赵君不敢留，驰以告宰公。宰公不敢留，驰以告太守意甚忠。嘉定圣人坐法宫，声色不迩心在农。嘉定圣人与天通，故产瑞粟昭年丰。新安太守见此喜，谓匪奇花异卉同，销金黄罗手自封。再拜献天门，进入开天容。吾闻粟有神，其姓曰庆天。吾闻粟字制，其西曰金坚。吾闻粟字释，盖取阳精相续如百川。请君占所闻，可以知开先。我歌贺宰公，宰公归太守。我歌贺太守，太守归我皇极天子大父母，愿见太平万古万万古。惟有贫儒都不知，但愿食粟长无饥。"}