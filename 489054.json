{"id":"489054","title":"将进酒","dynasty":"明","author":"申佳允","text":"秋风猎猎葵丘道，衰草枯林吹野烧。令君踯躅女墙低，烟火阴阴照寒峤。黄沙惨澹太康城，贼骑环围万堞平。罗掘雀鼠红焰起，令君血泪裂双睛。戍楼霹雳天鬼怒，睢阳平原君其伍。青史白虹刀戟横，千家髑髅泣酸雨。沧桑易位陵谷翻，精灵不死须眉尊。忆君道左绨袍语，短歌凄咽拟招魂。"}