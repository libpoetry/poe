{"id":"536422","title":"拟古七十首 其三十七 谢法曹惠连叙别","dynasty":"明","author":"王世贞","text":"微寄迫如丝，将适千里道。仳心怜友于，言饯春原草。顾听双鸰鸣，何以泄予抱。解缆羡归潮，回膺怨层岛。遥遥西陵浦，宛宛澄波流。飘飘惊风发，汤汤沸陵丘。挥锋割舲楫，吹素染旌斿。八荒无岐色，七圣迷所由。宾俦久告绝，含悰将诉谁。仰希退飞鹢，俯感触藩羝。冥息胪故欢，端居奏新悲。悲新缠难遣，欢故杳莫追。园林饶奇趣，往往媚居人。哲兄昔领袖，伊予并沈沦。篇裁不孤赏，席至无只陈。华月在清圭，武夫映见珍。予行浩未已，子处将何如。青葱东斋沼，有无长新蒲。紫箨解修篁，文鸳弄鸣雏。从容命觞咏，倘以及睽孤。"}