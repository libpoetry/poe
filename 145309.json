{"id":"145309","title":"山中吟·偶为山中游","dynasty":"宋代","author":"释文珦","text":"偶为山中游，遂作山中住。猿鹤尽相忘，不记山前路。架有古仙书，立言谈信去。往往赜其玄，颇有会心处。乃知筌蹄作，意本在鱼兔。观象既得之，自可略章句。童竖难与言，趺坐入禅度。万事静中忘，不省白日莫。野云忽飞来，宿我檐间树。知我无所著，飘然又飞去。"}