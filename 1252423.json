{"id":"1252423","title":"次王子让韵二首","dynasty":"元末明初","author":"李祁","text":"老泪纵横忆旧京，梦中歧路欠分明。天涯自信甘流落，海内谁堪托死生。短策未容还故里，片帆只欲驾沧瀛。他年便作芙蓉主，惭愧当时石曼卿。城郭人民事事非，空馀尘土满征衣。君犹有道堪流俗，我已无家不念归。天地晦冥龙去远，江湖寥落雁来稀。极知此后还相忆，愁见青山映夕晖。"}