{"id":"1127256","title":"陈朝议挽辞","dynasty":"宋","author":"黄裳","text":"箫鼓声中远远归，只因千里有庭闱。彭城君在今休望，黄发樽前看綵衣。六拥旌麾一梦阑，陈公桥上小棠间。挂冠桑梓情尤厚，谁愧遗形葬客山。从来风义不忧贫，累行才踰七十春。世上荣枯沤影散，进阶空有帝纶新。信到温陵不忍闻，使君何往尽沾巾。最高仙桂君家物，更起黉堂遗里人。未及归来且胜游，忽闻庭木已经秋。罗源三十年遗爱，今作还山一日愁。"}