{"id":"684814","title":"遣愁","dynasty":"明","author":"王彦泓","text":"雁叫蛩吟断续闻，余酲解尽未宵分。罗衾宽甚浑无暖，枉煞香篝夕夕熏。本为无聊借酒浇，酒边情况更无聊。不知怅望缘何事，但觉欢情日渐消。午梦迷离带宿酲，寸肠愁事独惺惺。排愁剩有听歌处，到得听歌又泪零。进酒难如断酒难，几番温却又重寒。平生多少尊前恨，未到潘年鬓已皤。眼前璧月照琼枝，剪断牢愁进一卮。记得风流江左字，破瓜时节酷裁诗。"}