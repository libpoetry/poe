{"id":"1063294","title":"示蜑","dynasty":"宋","author":"唐庚","text":"先君捐馆年，六十畸三算。我今四十三，始得幼子蜑。馀龄继前躅，蜑也才及冠。况复未可知，孝章积忧叹。禄养岂不欲，兹事觉已缓。但爱眉目秀，体质净如盥。顾瞻既精神，怀抱亦气岸。今者新剔发，瑩若珠未贯。见之令人清，面拥疲手腕。辄然攫吾须，霜雪落几案。岂惟不肯嗔，更付一笑粲。骨肉今远矣，恃汝慰奔窜。行当从诸兄，诵书喧里闬。而我于经术，粗能分句断。发蒙要师资，心孔为开钻。许慎专偏傍，张华休史汉。吾家业儒久，舍此无别段。不应缘一噎，便欲废炊爨。及亲三釜足，未用万户酂。人生百年期，我今特未半。"}