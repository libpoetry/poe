{"id":"404815","title":"满庭芳·螺蛳壳里作道场，吴谚也。徐丈凌云为林丈讱盦图于便面，林丈赋长调，索和","dynasty":"近现代末当代初","author":"袁荣法","text":"英武杯宽，宛渠舟窄，个中别有乾坤。醮坛依约，霞气郁氤氲。隐隐玄宫羽客，参金箓、虔礼三清。教知道，波涛稳处，当面即蓬瀛。丹青。真妙手，徐熙粉本，直可通神。赚逋仙词笔，重寄深情。为问吾曹虱处，定何似、画里朝昏。凭谁唤，吴侬软语，一笑破愁城。"}