{"id":"837718","title":"忆旧游","dynasty":"清末民国初","author":"吕惠如","text":"记襟分辽月，鬓染吴云，十载犹赊。老向江南住，把莫愁故里，当作侬家。青山待人情重，留与共烟霞。看转烛人情，抟沙世事，且伴梅花。独立水云侧，似信天翁乌，饥守苍葭。没个消凝处，倚东风一笛，自遣生涯。平生不愿枯寂，冷处亦清华。正怕作愁吟，郊寒岛瘦谁效他。"}