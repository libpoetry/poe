{"id":"416390","title":"南浦    春帆和韵","dynasty":"近现代","author":"乔大壮","text":"五两约归艎，正石尤、暮生烟浪朝满。白帝彩云间，收还挂、连江薄寒如剪。鬣明衣饱，梦中飞渡蓬莱浅。画楼竟日颙望处，过却斜蒲几片。东来细雨如尘，对接食神鸦，随墙乳燕。宫锦记催裁，障泥卸、津鼓戒严挝遍。韶光客里，镜屏黏就杨花怨。小笺无恙何人寄，回首青阳天远。"}