{"id":"439400","title":"浣溪纱","dynasty":"金","author":"刘仲尹","text":"贴体宫罗试裌衣。冰蓝娇浅染东池。春风一把瘦腰支。戏镂宝钿呈翡翠，笑拈金剪下酴醾。最宜京兆画新眉。万叠春山一寸心。章台西去柳阴阴。蓝桥特为好花寻。别后鱼封烟涨阔，梦回鸾翼海云深。情知顿著有如今。绣馆人人倦踏青。粉垣深处簸钱声。卖花门外绿阴轻。帘幕风柔飞燕燕，池塘花暖语莺莺。有谁知道一春情。摩腹椎腰春事非。乐天犹恨小樊归。多生馀念向来痴。往事半随残梦转，飞词不尽短封题。竹奴应笑减腰围。"}