{"id":"76254","title":"冬夜醉解残灯荧然起读书","dynasty":"宋代","author":"陆游","text":"冬夜厌久坐，颇幸一醉眠，满酌文举尊，径卧子敬毡。鼻雷未及作，眼电遽了然。孤灯如秋萤，唤我开陈编。初欲限一卷，随手纷联翩；欢然不知疲，忽已晨乌迁。嗟我行六十，衰病迫残年。仕进今永塞，文章後谁传？饱食而安寝，此计定自贤。勿学草玄翁，死为人所怜。"}