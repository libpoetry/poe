{"id":"779599","title":"金缕曲 和汪蛟门同舍纳姬","dynasty":"清","author":"顾贞观","text":"五夜青绫卷。带余寒、却偎燕玉，凌兢顿遣。起傍镜奁看制草，银沫御笺微泫。沉水炷、博山分茧。凤阁乍翻新样出，扫宫黄、八字眉儿浅。刚一笑，旅愁展。异香莫为更衣显。避人看、紫磨缠臂，连宵压扁。传语当关辞剥啄，睡熟金铃小犬。谅酒债、寻常今免。十五垆头夸识字，乞簪花、价倍鹴裘典。怪恼乱，韦肠剪。"}