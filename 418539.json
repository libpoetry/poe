{"id":"418539","title":"烛影摇红 辛巳秋怀味琴","dynasty":"近现代","author":"丁宁","text":"乡梦迷离，恼人偏是秋宵短。新愁依约月初三，清影看看展。閒了鸾笺象管，任消磨，药炉茗盏。隽游难再，往事空惊，西风萍散。一水盈盈，故园回首天涯远。旅魂销尽莫登楼，瀛海烟尘满。隔院笙歌缓缓，扰归心，凄吟欲断。倦怀谁诉，万里云罗，凉天无雁。"}