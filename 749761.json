{"id":"749761","title":"飞山吟","dynasty":"清","author":"邓辅纶","text":"三峰岌相争，造物纵狡狯。为高因丘陵，飞势落天外。岩穴多白云，石气泻涓霈。奇观劳梦想，腰脚苦狼狈。篮舆得儿扶，复幸嘉宾会。唱导实助予，雁行侣屐盖。未登惮险艰，既践坦而泰。一瓯据奥区，当窗蔚松桧。云雷俯在下，冈阜历历绘。天放风日佳，胡为翳烟霭。岂为城郭喧，泱莽割尘壒。咫尺尚如此，况乃瀛海大。尼父忧萧墙，修内塞其兑。回首叫帝阍，柔远道足赖。鳞介非冠裳，珠崖弃何害。兹山盘瓠遗，时清卷旌旆。砦垣尽倾圮，削壁空嶒㟋。摩挲将军碑，镇此等球贝。其巅覆窟室，阴幽白日昧。迅霆有时下，拿攫扫榛荟。还憩毗卢庐，欣言缓襟带。胜地倒壶觞，僧蔬愈珍脍。举酒招鹤山，临风一遥酹。高台可洗心，瓣香爇馣馤。嗟哉二三子，乐莫斯游最。点瑟有希音，泠泠振硠磕。玄黄何纷矫，澄对寂万籁。一笑渠江横，翛然六尘蜕。"}