{"id":"807394","title":"长亭怨慢  春晴和京少回用前韵","dynasty":"清","author":"陈维崧","text":"正带梦、流莺碎语。似诉帘间，已收宿雨。此日墙头，花枝定是招行旅。风光何处，总在斜桥极浦。看才过收灯，却又是林边，春笋将努。倚帘曾暗许，锦鳞来太迟暮。连朝春困，浑欲倩、东风扶住。便从此、炙杏烘桃，怕难熨、两眉愁绪。凭阑久、斜阳红敛，渐沈霞缕。"}