{"id":"478092","title":"楞伽寺","dynasty":"明","author":"王宠","text":"云竹素所爱，山林道难忘。荆蛮屹水府，五湖泻汤汤。连峰枕其腹，翠壁森开张。流峙两参错，南斗回文章。绝境閟兰若，金天建旌幢。嵯峨古楞伽，飒沓开云堂。星河挂北户，日月经其阳。法雨不断洒，檀樾纷成行。时时吐虹霓，下饮平波光。风帆日如织，宝筏度迷方。道林更爱客，文燕依松篁。脱屣石苔滑，科头飞雪凉。朱炎久蒸薄，卧暍两月强。扫除洞虚白，盥浴披天香。回思隔朝市，执热眇相望。"}