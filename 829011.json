{"id":"829011","title":"感遇十章三十初度作","dynasty":"清末近现代初","author":"王易","text":"万化托冥漠，畴能识其端。草木共毛羽，所处各遂天。我躬来何从，堕地三十年。孩提及儿嬉，历历森目前。皮骨抵坚强，布粟费万千。为功不逮禄，山海同埃涓。来日纵莫知，黾勉砺肺肝。鸡鸣梦乍回，百感集纷乱。胡为识字年，使我入忧患。韩檠声珢珢，阿父展颜看。弱弟坐随肩，言笑一何晏。千金未知贵，此乐永垂念。驱车大梁墟，黄沙蔽崇墉。北辕指上京，离黍伤王风。流光十载馀，迁革乃无穷。徒令秋士悲，不驻春华秾。闲寻蓟子训，太息长安东。风霜日催老，仕隐聊食贫。常言万事足，有子堪负薪。岂期乔木摧，难酬顾复勤。平生誉儿心，所得但苦辛。邈矣袁山原，秋阴障层云。桐根半死生，嶰竹尚哀语。恍焉吾仲来，相道别离苦。方春各少年，庭下弄筝柱。修修绿鬓人，去作泉下土。一卷寒琼诗，秋床涕成雨。枉禄士所羞，被褐甘草野。卑贫服常职，何间抱关者。一朝树风声，谹谹动天下。得时不足骄，困亦靡所托。鄙哉张禄君，莝豆供须贾。摩诘负高致，画诗有遐托。偶然郁轮袍，千载留愧怍。文章自娱物，道胜等糟粕。况乃童子雕，宁被侏儒谑。呕心终太痴，置身良已薄。野云招不来，白日驱易往。昨夜梦江湖，得醉卧孤榜。生本未解饮，觉来颜亦强。渊明体昧深，伯伦终放荡。持此别圣狂，何殊指诸掌。年光卅六旬，乐事多于秋。何缘城市喧，得邻羊与求。古来隐居士，乐复有此不。冥搜到丘索，差与羲轩游。所欠入户山，窥予起清讴。念彼覆车客，岂必俱王侯。荏苒今日期，歌呼一尊酒。门庭自融融，天胡独予厚。阿母讶儿壮，去抱觉未久。阿弟再拜言，愿兄千万寿。既欣识字儿，亦顾右春妇。及兹尚能豪，幸不成老丑。含笑谢西风，留取黄花后。"}