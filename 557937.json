{"id":"557937","title":"赠沛县雷大尹","dynasty":"明","author":"张弼","text":"昔年我过歌风台，沛尹夜半登舟来。秉烛相看即相别，又惊三度桃花开。东风桃花开又落，我乃重来台下泊。邮筒远报巳先知，一笑情怀宛如昨。翻思京国曾同游，黄尘乌帽俱黑头。岁月奔驰官落魄，星星两鬓我先秋。念子栖迟淹百里，于今好逐风云起。明廷擢用卓鲁流，豸冠绣服乌台里。"}