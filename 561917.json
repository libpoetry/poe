{"id":"561917","title":"槜李郭宗夏兄弟五人友爱尤笃后值兵变东西散处宗夏思之为作五雁图赋诗","dynasty":"明","author":"贝琼","text":"五雁何翩翩，饮啄同清池。失路在中道，饥寒不相知。昔为八龙聚，今作四鸟离。惊飙广漠至，十月百草衰。天高羽翮短，苦受胡鹰欺。上林岂不广，念汝归何时。管蔡兴流言，坐使君臣疑。京城死大叔，寤生手刃之。淮南歌尺布，千岁有馀悲。东阿苦不容，七步咏然箕。骨肉成虎狼，所争毫与釐。我观五雁图，为继鹡鸰诗。"}