{"id":"705036","title":"游银山用杜韵八首","dynasty":"明","author":"霍韬","text":"峡径纡经碧玉林，翠峰玄涧云芝森。马蹄踏踏看朱草，天极层层绘紫阴。铁壁银山环比固，万年一日此人心。狼居胥外凭高望，宁念峰墩夜夜砧。通幽一径倚云斜，云树苍苍狎岁华。寒壑翳阴聊拥骑，御空淩影快浮槎。从天步到琼芝国，接地声喧绿玉笳。北望燕然南泰华，塞天黄紫碧红花。铁柯插石映阳晖，碧涧腾空漾紫微。冥漠埃烟孤凤跂，鼓腾元气蹲龙飞。扳萝突觉天宇迫，吹笛啸看下界违。邂逅阆风青鸟使，重贻云杏漱云肥。银山仙子共盘棋，眼界浮云不浪悲。棋奕棋休付成算，花开花卸无穷时。渔阳腐草唐霜早，蓟北鼾狐宋日迟。东望辽城西朔漠，祖宗神略可胜思。千仞壁立着银山，铁山对跂烟霭间。凭高一望朔云外，形胜岂企山海关。汉祖平城轻冒顿，宋宗滦水酿完颜。职方版宇今全盛，北狄祈瞻供奉班。登登铁山最上头，北望云中忆去秋。大将牙幢烟烬冷，丑胡毡帐风沙愁。塞翁早识宁须马，渔父先几只任鸥。回首阴山千里外，汉朝图籍属中州。踏上铁厓思帝功，手扶人极万年中。腥氛灭息归浮霭，灰烬嘘呵闲朔风。列宿拱垣环正紫，普天瞻日丽中红。雁门东去回沧海，安得屯羌问弱翁。层厓纡陟任逶迤，东望蓬莱浸碧陂。重镇天留千叠险，帝陵松长万年枝。姚虞履迹砺山巩，胡貊腥风圣化移。社稷仆夫思远道，戴星单骑一鞭垂。"}