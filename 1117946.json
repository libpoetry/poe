{"id":"1117946","title":"明日复雨排闷二首","dynasty":"宋","author":"陆游","text":"湖上孤村冷欲冰，更堪衰与病相乘。梦回点滴檐间雨，心折青荧帐外灯。虽有数椽常似客，仅存一肉未成僧。披衣偶取南华读，打破愁城喜不胜。此老在家如出家，蒲团趺坐读南华。湿云不散雁呼伴，幽室无声灯坠花。心法先当破巢窟，世缘最忌养萌芽。行年七十方知悔，万事无涯生有涯。"}