{"id":"305025","title":"清江·清江天上来","dynasty":"清代","author":"陈德荣","text":"清江天上来，缥缈历云汉。云根养深渊，毛发明可鉴。发源施州卫，千里横匹练。或为石所激，吼雷势奔电。涧底纤鳞游，表里皆洞见。当其清浅时，手掬足可践。汇作无底潭，空明光一片。方春雷雨动，夭矫蛟龙现。宜都入川江，无复此颜面。浑灏成其大，岂云不善变。愿助东海深，旧山何必恋。"}