{"id":"950907","title":"上高赵宰同叔遗以诚斋集开卷偶见答徐宋臣监丞书云来帖告诉门生排根尝闻前辈谓受人之恩而不忘者为子必孝为臣必忠盖推是心而信其人也又闻惟以怨报德者为不可测盖以有人之形者必有人之情也故卢杞之于颜公敏中之于文饶之奇之于永叔邢恕之于君实孰测其报恩一至此极哉昔孟尝君有一客孟尝遇之甚厚而客每毁孟尝或问其故客曰人皆誉君而我独毁人必以我为小人而以君为长者此吾所以报君也前五子者其意将无出于此欤至如逄蒙杀羿之事孟子不责蒙而","dynasty":"宋","author":"岳珂","text":"古人忠与孝，不在工报恩。如水日夜东，岂必同一源。堂堂颜鲁公，舐血来平原。鬼质不知何，几作绝吭魂。大中白丞相，昔蹑卫国门。幻作万羊梦，投畀朱崖村。奇谤及师友，躗言动君尊。匪但死不瞑，大是生无根。我尝究初终，要亦无足论。或以里言掇，或趣主意奔。或从谈笑生，或即利欲昏。初亦未有心，末乃成至冤。青简玷齿颊，至今犹啍啍。傥无魏阙恋，谁使舌莫扪。森淅起奉册，片顷那容存。床笫本无从，何物能轾轩。脂垢亦易辨，谁解洿玙璠。如彼孟尝客，亦已悔而反。正比萧相系，慰拊聊春温。五人皆有为，评订何必繁。之子独嗟事，画牢讯书爰。反覆蹈生死，呵嘘变寒暄。秋毫无所取，可验牍背翻。自言复自渝，洗垢亦不痕。堂帖写元奏，别白如珉琨。渠知褫鞶枉，端由吠声喧。天定能胜人，白日开戴盆。只于揭纸间，了了穷所元。不特玷尽磨，那复恨可吞。但观斯人心，虽踵五子跟。居然蚤虱微，而比蛇与蚖。抑观诚斋书，理到词不烦。有形斯有情，相比如篪埙。而于五子中，乃复加诈谖。旋观逄与羿，端在友弗抡。毁玉自出柙，扣金能反辕。割席怀共耕，知几当赐膰。齰舌漫尔为，揩眵愧吾惛。正须起九京，相与浇一尊。江湖两相忘，再拜师至言。"}