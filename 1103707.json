{"id":"1103707","title":"文房四友叹","dynasty":"宋","author":"谢翱","text":"昆吾莫邪轻毛锥，平生故人皆引去。剡溪之皙绛邑黔，独与石君作一处。中书间起免冠谢，辄被溺冠仍嫚骂。见几自愧后穆生，正恐髡舂不与赦。有时怒发竖相如，熟视蒙恬挽其须。泓尤沦弃敢自爱，老龟支床息犹在。荆山风雨朝暮号，璞在吾怀足何罪。恨不雪耻酬诸姬，背水一战汉为池。楮生不改旧边幅，三褫何但高阁束。客卿骑项百折磨，犹恐玄能赤吾族。此时不平义重生，阳城裂麻欲死争。平生国士立桥下，誓死守此漆身哑。"}