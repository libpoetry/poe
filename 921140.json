{"id":"921140","title":"王齐万秀才寓居武昌县刘郎洑，正与伍洲相对，伍子胥奔吴所从渡江也","dynasty":"宋","author":"苏轼","text":"君家稻田冠西蜀，捣玉扬珠三万斛。塞江流柿起书楼，碧瓦朱栏照山谷。倾家取乐不论命，散尽黄金如转烛。惟馀旧书一百车，方舟载入荆江曲。江上青山亦何有，伍洲遥望刘郎薮。明朝寒食当过君，请杀耕牛压私酒。与君饮酒细论文，酒酣访古江之濆。仲谋、公瑾不须吊，一酹波神英烈君。"}