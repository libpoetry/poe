{"id":"927911","title":"大笔吟","dynasty":"宋","author":"邵雍","text":"有客无知，为性太质。不忮不求，无固无必。足蹑天根，手探月窟。所得之怀，尽赋于笔。意远情融，气和神逸。酒放微醺，绡铺半匹。如风之卒，如云之勃。如电之欻，如雨之密。或往或还，或没或出。涤荡氛埃，廓开天日。鸾凤翱翔，龙蛇盘屈。春葩暄妍，秋山崒屼。三千簪裾，俯循儒术。百万貔貅，仰听军律。松桂成林，芝兰满室。蜀锦初番，朝霞乍拂。白璧一双，黄金百镒。羲之来求，牧之来乞。物外神交，人间事毕。观者析醒，收之愈疾。"}