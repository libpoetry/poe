{"id":"148020","title":"木兰花慢·渐秋空向晚","dynasty":"宋代","author":"刘仙伦","text":"渐秋空向晚，被风雨、趱重阳。正木落疏林，海棠枝上，忽见红妆。料应妒他兰菊，任年年、独甚占秋光。故把春风娇面，向人逞艳呈芳。看来毕竟此花强。只是欠些香。诮一似当年，五陵公子，却厌膏梁。肯来水边竹下，与幽人、相对说凄凉。只恐夜深花睡，五更微有清霜。"}