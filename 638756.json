{"id":"638756","title":"三雪和东坡效欧阳体限不以盐玉鸥鹭絮蝶飞舞之类为比仍不使皓白洁素等字","dynasty":"明","author":"林光","text":"挥毫十日手欲龟，雪来惟有手先知。寒云滚滚飞不尽，况乃猎猎西风吹。斜飘密洒观未厌，巡檐伏几掀吟髭。积阴未散日复日，檐沟块磈生冰澌。寒林粘积冻欲折，巢散几恐倾高危。未容层峰露苍翠，光照老鬓明丝丝。喧嚣静压似太古，弃置纷冗吾何为。阶前松柏气犹傲，虬枝铁干相撑持。卖薪买米村落子，褐破未足遮肌肤。穷檐忍饿冻欲死，那得戏弄如市儿。人言雪本为祥瑞，在腊可喜春非时。我疑元宵景最好，嫦娥亦欲张帘帏。八方遮盖尘土净，万宝映照仙容姿。浩然作诗寄清赏，冻砚呵液光淋漓。聊挥幽兴落小草，献赋未拟趋彤墀。云笺书破数十幅，蛟龙戏舞风披披。群山小霁景殊绝，我马未驾心先驰。登高如出浑沌世，呼酒安肯辞深卮。颓然一醉忘物我，鱼鸟下上应相随。未信严城少佳似，会须折简一招之。"}