{"id":"1127189","title":"观潮","dynasty":"宋","author":"黄裳","text":"吴国人从越国回，两舠旗鼓急相催。悠悠二气已交感，隐隐一声还到来。银汉风波生沆瀣，玉龙雷雨出蓬莱。周天安用莲花漏，自有潮轩与月台。杳冥中信自轮回，十二时行不可催。才迫海门三级起，忽临沙渚二龙开。水头花雨凌空落，日脚云旗动地来。果是尾闾虚不得，却还江上一徘徊。"}