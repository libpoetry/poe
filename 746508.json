{"id":"746508","title":"自明港驿至确山途中作","dynasty":"清","author":"沈道宽","text":"松明照路催宵征，野烟杳霭云晦暝。须臾雨过现霁色，烟云欲尽山更青。已闻栖乌散远树，更看浴鹭投前汀。晓日曈曈开画本，眼前妙笔无关荆。朗陵自古富文物，宦游侨寓多豪英。炎刘末造国是坏，祇有处士余芳馨。隐鳞藏羽足千古，朝评乡誉皆虚名。我来顾恋通德里，恰遇景物偏幽清。长松短壑不少住，黄尘滚滚真劳形。人间荣辱浮名耳，何须嗣世跻公卿。驱车过此意惨怆，回头一吊荀慈明。"}