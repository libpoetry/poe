{"id":"1118667","title":"焉耆行二首","dynasty":"宋","author":"陆游","text":"焉耆山头暮烟紫，牛羊声断行人止。平沙风急捲寒蓬，天似穹庐月如水。大胡太息小胡悲，投鞍欲眠且复起。汉家诏用李轻车，万丈战云来压垒。焉耆山下春雪晴，莽莽惟有蒺藜生。射麋食肉饮其血，五谷自古惟闻名。樵苏切莫近亭障，将军卧护真长城。十年牛马向南睡，知是中原今太平。"}