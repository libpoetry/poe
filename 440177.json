{"id":"440177","title":"莺啼序 己丑春日入南津关大峡谷感赋","dynasty":"当代","author":"问云","text":"槎枒乱横浅黛，锁清溪十里。瘴烟绾、寒浥轻衫，雨住莺啭花气。溯蟠径、苍崖杳漠，苔钱任抵孤怀醉。却回凝、丛舞鸣条，更猜幽思。萍迹云踪，近柳碍月，总波心易逝。渺沙浦、词客飘然，伴吟归鹭如寄。命羲车、虞渊缓策，顾阑曲，题襟频倚。绪风回、重把红酣，解传灯味。泥封浪屿，梗断枯荷，旧游俱往矣。尚细数、竹边香冷，梦减林窗，苑角阴疏，鬓衰陶砌。行行忍换，衣宽藏卷，愁匀岚霭侵霜露，记西湖、悄寂层岩外。楼船隐约，销魂料逐伊来。漫天障袖尘细。槐安梦觉，泻瀑喧豗，况嫩晴刬地。自偃仰、松萝垂蔓，荫掩秾纤，石馆延阶，影交明晦。新痕快剪，浮云驰骤，他山樵采呼伴侣，怅氤氲、催趁鸦声起。今宵谁念芳樽，为立婵娟，古梅树底。"}