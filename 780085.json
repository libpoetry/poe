{"id":"780085","title":"贺新凉 再赠柳敬亭","dynasty":"清","author":"曹贞吉","text":"咄汝青衫叟。阅浮生、繁华萧索，白衣苍狗。六代风流归扺掌，舌下涛飞山走。似易水、歌声听久。试问于今真姓字，但回头笑指芜城柳。休暂住，谭天口。当年处仲东来后。断江流、楼船铁锁，落星如斗。七十九年尘土梦，才向青门沽酒。更谁是、嘉荣旧友。天宝琵琶宫监在，诉江潭憔悴人知否。今昔恨，一搔首。"}