{"id":"698478","title":"赋宛平十景诗一十章送江弘德归新安 黄金台","dynasty":"明","author":"唐文凤","text":"层台翼崇墉，作者费黄金。黄金诚可惜，贤士亦可钦。台成士奔义，金散得士心。苟不慎所宝，循物徒浮沉。良辰方登临，送子情益深。殷勤一斗酒，欲别还重斟。飘飘真仙侣，乃在白云乡。朝云以为衣，暮云以为裳。神游何缥缈，形蜕亦飞扬。千载邱长生，执节上帝旁。琳宫永尸祝，降福惠泽滂。送别今戾止，酌酒歌慨慷。壮哉西北陲，岌嶪居庸关。维天特设险，维地永奠安。王化大无外，德并天地宽。万夫不敢开，熊虎何桓桓。拱挹京畿近，乐业民心欢。今晨偶送客，叠翠侵衣寒。玉泉山浚源，西湖乃渊深。春波紫鲤跃，夜雨苍龙吟。下有芙蕖陂，上有杨柳林。溉灌饶黍稌，德泽被古今。堤防日疏凿，万载神禹心。挹清以酌别，对此消烦襟。卢沟荡中流，石桥跨横截。赑屃鳌背高，迢遰虹影灭。泠泠青蘋风，皎皎黄芦月。往来行旅多，泥淖没车辙。惜别歌骊驹，歌声何激烈。矫首凉云飞，为送南归客。荡荡神京地，峨峨玉泉山。一涧洒雨细，六月飞雪寒。银河绕云阙，玉虹挂天关。中有龙所居，万古波不乾。为霖泽下土，丰年民物安。行人挹苍翠，目送孤鸿还。宗师乃天人，神光目如电。灵章九龙文，宝匣七星剑。暮辞龙虎山，朝谒麒麟殿。赐地卜庵居，蓬岛璚楼现。至今未百年，劫火已更变。我来访遗踪，惜别情忘倦。谁建阿育塔，天遣鬼工凿。八风不动摇，四时相犄角。日影标榑桑，云光动恒岳。星斗杂灯龛，风飙语铃铎。亭亭管送迎，晴空洁如濯。向晚当离筵，临岐谩清酌。古城临孔道，设此彰义门。西林隐暮霭，东冈见朝暾。寂寂孤客馆，依依远人村。行者步履劳，居者笑语温。人生各有适，高谊古所敦。临风动深念，去去谁与论。悠悠驱车走，去去策马驰。车马日来往，我心亦何为。眷此名旧驿，固节益以奇。人生宇宙内，忠义弗可亏。送我同乡友，临风动遐思。酌酒复酌酒，勿效儿女悲。"}