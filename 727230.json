{"id":"727230","title":"江南弄四首 赵瑟曲","dynasty":"南北朝","author":"沈约","text":"邯郸奇弄出文梓。萦弦急调切流徵。玄鹤徘徊白云起。白云起。郁披香。离复合。曲未央。罗袖飘纚拂雕桐。促柱高张散轻宫。迎歌度舞遏归风。遏归风。止流月。寿万春。欢无歇。杨柳垂地燕差池。缄情忍思落容仪。弦伤曲怨心自知。心自知。人不见。动罗裙。拂珠殿。阳台氤氲多异色。巫山高高上无极。云来云去常不息。常不息。梦来游。极万世。度千秋。"}