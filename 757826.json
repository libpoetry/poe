{"id":"757826","title":"满庭芳 丁丑春，贺素庵及第，时中丞翁抚蓟奏捷。 先太翁举万历进士，亦丁丑也","dynasty":"清","author":"徐灿","text":"丽日重轮，祥云五色，噌吰玉殿名传。紫袍珠勒，偏称少年仙。最喜重华奕叶，周花甲、刚好蝉联。泥金报，龙旂虎帐，歌凯沸春筵。瑶池初宴罢，冰肌雪骨，文彩翩然。拜木天新命，紫禁亲诠。道是鸡窗别也，从今始、再理芸编。篝灯话，丝纶世掌，何以答尧天。"}