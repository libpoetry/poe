{"id":"1117386","title":"秋游六首","dynasty":"宋","author":"邵雍","text":"七月芙蕖正烂开，东南园近日徘徊。有时风向池心过，无限香从水面来。罨画溪深方误入，洞庭湖晚未成回。坐来一霎萧萧雨，又送新凉到酒杯。先秋颢气已潜生，洛邑方知节候平。庭院乍凉人共喜，园林经雨气尤清。回舟伊水风微溜，缓辔天津月正明。自有皋夔分圣念，好将诗酒乐升平。八月光阴未甚凄，松亭竹树尤为宜。况当昼夜初停处，正是炎凉得所时。明月入怀如有意，好风迎面似相知。闲人歌咏自怡悦，不管朝廷不采诗。家住南城水竹涯，乘秋行乐未尝亏。轻寒气候我自爱，半醉光阴人莫知。信马天街微雨后，凭栏僧阁晚晴时。十年美景追寻遍，好向风前摘白髭。九月风光虽已暮，中州景物未全衰。眼观秋色千万里，手把黄花三两枝。美酒易消闲岁月，青铜休照老容仪。若言必使他人信，沥尽丹诚谁肯知。霜天寥落思无穷，不奈楼高逼望中。四面溪山徒满目，九秋宫殿自危空。云横远峤千寻直，霞乱斜阳数缕红。无限伤情言不到，共谁开口向西风。"}