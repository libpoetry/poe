{"id":"1114889","title":"送知府王大夫","dynasty":"宋","author":"李新","text":"一笑行抛汉水湄，野梅残雪照旌旗。啼莺未与春先去，归骑犹呼雨自随。干禄且优垂老姊，穷经自有起家儿。后人觅得松岩石，先刻寒生送别诗。平生和气满襟春，往事飞凫自在身。风伯已驱天上雾，凤书仍起汉滨人。一鞭草色吟青嶂，几刻花阴梦紫宸。从此唐衢哀世泪，为公无复更沾巾。"}