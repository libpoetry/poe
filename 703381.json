{"id":"703381","title":"长夏久无雨酷暑佘素思朱书思两明府相访顷雨随至与澹归成韵投赠","dynasty":"明","author":"释今无","text":"烈燄丛中嘶骏马，通身白汗做官人。爱君访我维舟处，一笑禅房尽是春。随车甘雨走神龙，莲气兰香入此中。满地弦歌明月夜，还须侧听凤城风。两邑风流开白社，一盘清俸共丹霞。旧时麟凤真来否，今见优昙一叶花。"}