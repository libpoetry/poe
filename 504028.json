{"id":"504028","title":"题右长史富春胡去华乃父清之处士墓志铭后","dynasty":"明","author":"管讷","text":"伤哉胡处士，西浙旧知名。卓行超前辈，高风起后生。白云营别墅，华表卜佳城。剩有林泉乐，浑无宠辱惊。野情聊自适，世累忽相婴。地迥风烟暗，天高日月明。虽兴埋玉叹，终荷赐金荣。旅榇他乡发，哀歌故里迎。猿啼桐水夕，鹤唳默山晴。子富春秋学，人题月旦评。焚黄时可待，衣锦昼堪行。铭碣祠前立，圭田墓下耕。束刍吾欲致，酹酒若为倾。回首松楸路，凄然一怆情。"}