{"id":"467168","title":"孟秋毗陵之什 其二 江阴要塞眺归登远望六号顷见阖营出接五号舰返航次韵昆阳子","dynasty":"当代","author":"陈忠平","text":"天堑已非险，一桥烟水横。炮台空俎豆，星宇暗戈兵。拟问重洋事，因观细柳营。虹旗旋凤舰，鼓舞迓安平。雨色秋城闇，凉云何淰淰。烟垂麻石桥，溜滴粉墙甉。煮茗坐清风，听涛倚朱槛。扁舟忽一过，五内归澄湛。梦里水居今我来，五湖烟琐旧池台。乍凉桐雨萧萧下，兀立秋荷落落开。曲槛久望苍鹭影，幽芬一酹白云杯。沧波仍故鳜鲈绝，直士弃臣何往哉。"}