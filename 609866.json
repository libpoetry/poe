{"id":"609866","title":"送詹生还武夷","dynasty":"明","author":"韩上桂","text":"武夷之峰三十六，丹崖翠削骇心目。干牛合斗灿星分，瞰越窥吴横地轴。日照晴霞裂锦文，紫芝玉树生氤氲。中有仙人摇白羽，散发赤脚踏青云。一峰嵂兀名大王，金光昼现色煌煌。玉女姣好备洒扫，巍峨列侍君之旁。吹篪击鼓挟白虎，碧玕之管鸣笙簧。念此何时纵长驾，飘然顿足山之下。便将羽袖拂流霞，更得神浆消永夏。幔亭之宴者谁尊，知是神仙第几孙。九曲寒流宜沐发，为我东归具玉盆。"}