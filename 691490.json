{"id":"691490","title":"再赓大胜寺壁间韵三首","dynasty":"明","author":"李贤（原德","text":"珠林潇洒对青山，尘事纷纷自不关。霜雁落田香稻熟，雨龙归洞碧云閒。客穿松径寻幽至，僧扣柴门化食还。无限好怀何处遣，小桥流水夕阳间。宝刹从来近好山，溪头驯虎护禅关。竹窗雨过清阴密，松院云深白昼閒。崖果经霜?共摘，枫林欲暮鸟知还。试从老衲谈空妙，大智灯光满坐间。郭外招提接远山，烟萝行尽到荆关。香凝蒲室禅心定，云锁松庭鹤梦閒。晚灶烹茶留客话，晴空飞锡见僧还。吟怀顿觉清如洗，始信沙门出世间。"}