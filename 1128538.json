{"id":"1128538","title":"次韵中散兄喜雪二首","dynasty":"宋","author":"葛胜仲","text":"林薄风号两日先，俄惊剪水堕遥天。坐看山路禽飞绝，聊胜泥涂马不前。轻点红炉呈妙意，斜飘素发映衰年。寒霙与我官同冷，莫笑柴扉日晏眠。缥缈山头白最先，模糊云物变吴天。陆机玉圃无精粗，王衍瑶林满后前。酒涨微澜宜永夜，麦翻翠浪看明年。晓晴便是春消息，梅萼包香柳欲眠。"}