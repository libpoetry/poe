{"id":"1000125","title":"送陈郎中泗州得替","dynasty":"宋","author":"强至","text":"历选临淮守，多闻政术偏。若柔非似水，即是急如弦。下吏或弄法，属僚时窃权。邀权沸钟鼓，市誉饰庖笾。此弊岁月久，何人才业全。我公来作郡，众口悉称贤。宽猛履中道，勤劳经比年。宪章难尔枉，纲纪自吾专。间喜文字饮，懒开歌舞筵。迎宾常倒屣，酌水每留钱。无愧古循吏，岂同今备员。频升功状最，宜待宠章甄。上意深嘉乃，高怀遽撇然。琳宫愿监董，铃阁厌拘牵。帝惜惟良去，公逾所请坚。俄闻拜俞诏，得往阅陈编。未可谋真隐，行当被峻迁。散材蒙剪拂，殊遇绝夤缘。有立期他日，无望报二天。聊将感知泪，洒送北归船。"}