{"id":"837846","title":"林笙斋惠和四章赋此道谢","dynasty":"清末民国初","author":"施梅樵","text":"新词青鸟忽传来，不厌焚香读百回。未遇故人先入梦，可怜春色易成灰。关河落日迟归思，风雨名山老弃才。悔未十年多著作，藏书世外有蓬莱。郑虔三绝擅风流，图画高悬百尺楼。赠我临池无惜墨，爱君落笔有阳秋。别来不觉星霜换，兴到能消契阔愁。敛取酒钱买吴锦，乞将逸趣写沧洲。"}