{"id":"722346","title":"族兄鸣生翁八十有一生日口占为寿","dynasty":"明末清初","author":"屈大均","text":"地当南极老人多，况复沙亭满太和。兄在吾宗今最长，千钟将奈寿星何。兄采芝华弟采薇，薇香不似紫芝肥。衣冠甚伟他年得，与尔同扶鸿鹄飞。君年一百还馀九，是我如君八十时。倘得杖朝兼杖国，求兄海上与安期。今宵只有岁星明，织女银河渡未成。欲为吾兄酌天酒，碧梧枝上露华清。"}