{"id":"763605","title":"水调歌头 其二 鹤湖书院怀旧","dynasty":"清","author":"曹尔堪","text":"伍子塘如练，帆影没晴空。使君旧筑高阁、上接落霞红。阒寂柳洲亭子，时听渔舟唉乃，月出叫征鸿。烟起垂杨外，秋入碧梧中。更东望，云间矗，九点峰。以文会友于此、荏苒各成翁。斗酒百篇挥洒，年少呼枭浮白，意气尽豪雄。陵谷一朝改，郁邑庶人风。"}