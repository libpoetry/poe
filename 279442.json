{"id":"279442","title":"吉了犯·为戴亮吉追题其妇翁郑叔问冷簃填词图，用梦窗韵","dynasty":"现代","author":"周岸登","text":"画里。认樵风老仙，断魂何许。皋桥梦雨。芝崦远、墓田深阻。红梅赋句犹在，流光飞莺羽。幻相小鬘天，鹤响荒琼圃。叹楹书，坠如缕。娇女左家，女婿微云，同心张外户。蠹稿聚散落，旧诗集，新梅坞。画卷续、征题侣。表生金穹，碑仙掌步。料大鹤归来，一笑吟无住。酬花邀醉舞。"}