{"id":"701582","title":"草堂踏月二首","dynasty":"明","author":"黄佐","text":"飞鞅登古台，抱膝睎天路。紫微何苍苍，玄化莽回互。阳鸟来不息，江南正霜露。飘风振虚壑，海涛自吞吐。世涂渺无端，玉衡有常度。僾焉怀古今，行歌写衷素。逍遥水上鹭，倏忽云中翔。阜螽跃衰草，亦知明月光。群动夜不息，玄天函百昌。二虫何为尔，高下自有常。纵浪大化中，洪涛浩茫茫。自非松柏姿，日夕焜以黄。慨彼风中叶，悠悠安所将。"}