{"id":"591801","title":"答成仁卿","dynasty":"明","author":"欧大任","text":"风林远冥鸿，冻泽沉修鲤。洛阳三日雪，袁生未能起。谁能除径来，忽觌楚成子。褐衣翩翩行，声名在人耳。江汉夙蕴灵，荆南富楩梓。骚辞启屈平，丘索闻左史。子也纂前绪，纫兰袭芳芷。秋风吹洞庭，北征戒行李。怜予濩落踪，顾笑长安市。意气契远游，扶摇大鹏徙。投赠英琼瑶，置之石上几。嘉藻溢华光，深衷析玄旨。得俊欢盍簪，并驱肃遐轨。愿谢嚣壒缘，鸾骖自兹始。"}