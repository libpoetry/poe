{"id":"1127352","title":"次韵叶宰植竹四绝","dynasty":"宋","author":"喻良能","text":"檀栾节目瘦长枝，晴既萧骚雨亦奇。谁道此君惟澹泊，细看频赏自多姿。苍烟翠雾两冥迷，秋雨丛深不作泥。冷叶寒枝须管领，亭亭会见拂云齐。谁云青士太无情，偏结骚人冷淡盟。不假遥岑分寸碧，故应双目自增明。木本曾看烟雨梢，临窗依砌韵偏高。可怜不入繁华眼，祇称清谈王马曹。"}