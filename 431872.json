{"id":"431872","title":"杂感","dynasty":"近现代","author":"许宝蘅","text":"屏云障雾阻层城，举目江山百感生。筑垒燕雏应避戊，渡河苍兕竟呼庚。覆盂窭数难方朔，曲突忠言失贾卿。东海桑田曾几易，麻姑搔首不胜情。君卿能辨五侯鲭，生小良家事禦营；秦地山河持玉节，燕台日月启金城。令狐独对宵筹策，司马传符昼弄兵。抗制岂因龙武将，误传消息不分明。三代勤王受主恩，尚书甲第启朱轩。此门寇准声名盛，东汉杨彪世胄尊。天下安危须注意，斯人出处竟谁论。前筹排倒群侯策，如此雄才有系援。籍籍通侯出桂林，三郎英气自森森。因缘党锢还中立，遭际时艰得直寻。陶侃石头尘不鄣，赵衰原上赏知深。牙旗晓放宵鸣角，晋国云山北向心。"}