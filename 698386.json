{"id":"698386","title":"秋怀","dynasty":"明","author":"凌义渠","text":"曾闻燕市花，焙根出土穴。扶疏能几时，生意蚤萎折。相传利州石，暴长四十尺。物苟昧其天，非祥遂为孽。旁行笑独行，纡捷敢相絜。独行胜旁行，差能免蹉跌。石上一寸蒲，棱棱八九节。黄杨虽厄闰，终不犯寒热。如彼绿拗儿，故当耐其拙。并置屏几间，聊复从所悦。昔有嗜痂癖，雅非医所疗。昌歜与醋芹，难为馋腹道。或以黑为美，神君先祀灶。掠食及虫蛙，醲过八珍芼。钧天未拟听，鸦鸣不言噪。舌本既参差，识情递眩眊。若以从旁观，谁正谁为倒。兹理故难齐，渑淄有时冒。大江日夜流，无风亦浩浩。东西歘易失，白日遂蹉跎。零露湑未已，亦复遍庭莎。僶俛岁方晏，谁与起沉瘥。悬的纷相射，方书费编摩。五脏如能语，一味已云多。有樊轻可闯，层阜为陂陀。驱车誇疾走，将无慎轗轲。精良问硗确，隐隐待甄磨。神明如不昧，羲驭且回戈。莫学三眠柳，迎秋早婆娑。松柏蔼相欢，芝蕙潜相恻。无间似天亲，有怀坚可泐。愧彼悠悠子，缘情事雕饰。蓄意待仁贤，论交宁取啬。鹦鹉恋故群，同忧不避湿。濡翮以救焚，人嗤嗤亦得。"}