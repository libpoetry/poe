{"id":"1129009","title":"闲居","dynasty":"宋","author":"释文珦","text":"四体本虚空，万物犹土苴。以此存内照，颇觉非外假。存亡楚人弓，得失塞翁马。但使吾道存，正欲知者寡。萧然谢尘境，日夕心悠哉。厨空无鼠雀，径僻多莓苔。麻衣足自蔽，柴门讵曾开。坐听风叶鸣，疑有幽人来。閒人了无营，偃卧常至午。暖日到床前，落叶满篱户。或时散幽步，东冈复西坞。誓此毕馀龄，青山不相负。虽贫常晏如，兀兀坐山舍。案有麻衣易，门无俗士驾。虞人不从招，尼父亦待贾。狗苟复蝇营，此事吾不暇。"}