{"id":"862431","title":"和敬岩韵迓其归","dynasty":"宋","author":"王柏","text":"生涯鱼上竿，世事鼠入角。民膏既煎熬，民髓复椎剥。上下急交征，绝口政与学。孔明痛桓灵，厥德修罔觉。自古辱与疏，其机在一数。归来有嘉士，尚可理商榷。驾言一寸胶，救彼千丈浊。精义有入神，端可鼻端斲。赵孟自贵贱，玉女皆天渥。如彼角斯磋，如彼玉斯琢。不患公不浅，所患志不恪。秋阳日以暴，江汉日以濯。真积而力久，自见所立卓。庭前梅粲粲，梅下石确确。云飞川泳间，俯仰自不恶。独立万物表，谁能伍龊龊。雨露懋萧艾，霜风妒荃药。天意孰云远，鉴此归意确。寄言顺应人，大公一以廓。"}