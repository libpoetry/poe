{"id":"763976","title":"月当庭 秋夜闻蟋蟀声","dynasty":"清","author":"邹祗谟","text":"小窗烟雨冥冥响，飕飕吹坠，落叶空庭。急杵浮砧，凄凄石竹墙阴。偏与愁人作楚，细思量、甚事恰关卿。无端似，空床泣恨，断轸传情。年年惯做西风伴，隐荒苔、啼残青穗馀灯。哀笳远笛，飞来何处秋声。二十五番寒照静，听清钲历历严更。偏怨汝，叫回孤梦，短发星星。"}