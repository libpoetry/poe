{"id":"557691","title":"种德堂为程克新作","dynasty":"明","author":"王绅","text":"于皇降明德，惟人共禀之。培养弗自戕，庶可全良彝。瞻彼黍与禾，芃芃秀东菑。苟非种艺力，根本从何施。美人达玄妙，立志亦己奇。谓欲树阴功，众技莫若医。轩岐幸有法，卢扁良可师。持此济吾术，存心恒在兹。骎骎岁月迈，浩浩阴阳移。愿言勿终怠，勉哉图务滋。"}