{"id":"685565","title":"庚申十月九日邀博罗张孟奇羊城韩孟郁李烟客陈治甫梁伯亨续旗峰登高之游分得七阳八齐勉成二律","dynasty":"明","author":"邓云霄","text":"阳月南天菊正芳，登临九日亦重阳。一时高会开莲社，百里文星列雁行。酾酒岩峦纷拱揖，振衣云鸟共低昂。从来胜地缘诗重，却笑山灵喜欲狂。寒鸿飞尽朔天低，望断关山霜露凄。国难正悬辽海外，臣心遥到蓟门西。遗弓莫挽双龙驾，绝幕应烦八骏蹄。极目风尘堪涕泪，休誇客至与云齐。"}