{"id":"779600","title":"金缕曲 寄吴伯成，喜龙光塔工告竣","dynasty":"清","author":"顾贞观","text":"案积如山卷。尽从容、手书耳受，移时散遣。暇即携觞兼召客，王版银钩光泫。频倒屐、莫辞重茧。为续鸾弦酬凤髓，便以胶、投漆情还浅。腾尺木，素怀展。九龙七级龙光显。忆登高、攀萝直上，指挥轮扁。下视桑麻成世界，听彻云中吠犬。料四牡、驰驱不免。若过棠阴须少憩，采风谣、正属輶轩典。留赠答，素毫剪。"}