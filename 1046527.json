{"id":"1046527","title":"送邹泽民还沣阳","dynasty":"宋","author":"刘挚","text":"人生寡会合，世路多阱机。吾得二三友，老钝谐所依。泽民气闳侈，词笔如戈挥。狂鹗但思击，生马不可鞿。彦修韵寒苦，独以经史肥。捩眼鄙俗调，攘臂谈圣微。直夫名流子，学性无愆违。冰玉瑩表里，芝兰自芳菲。嗟吾实款段，骐骥安可希。清樽写江海，日获从西圻。吟锋互矜轧，醉笑相嘲讥。方怀青蒿愧，忽见黄鹄飞。明哲慎所蹈，勿与矰缴几。秋风病池榭，苦雨沾裳衣。行矣岁华晏，重感人事非。玉音傥无斁，时有北鸿归。"}