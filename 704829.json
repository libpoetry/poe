{"id":"704829","title":"绝句四首","dynasty":"明","author":"薛瑄","text":"疏懒经旬不出门，炎风暑气任昏昏。饥餐渴饮披书卷，高卧开窗看白云。忆昔曾游海上山，夏云冬雪满征鞍。如今嬴得身无事，一榻清风白昼閒。长江风起浪如山，驿路红尘几往还。三十年前回首处，烟蓑依旧钓矶閒。年少争名老可羞，青山绿水去来休。是非得失何须问，已是忘机伴白鸥。"}