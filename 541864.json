{"id":"541864","title":"元夕同李员外于鳞登西北城楼望郭外人家时经兵后慨然有赋","dynasty":"明","author":"谢榛","text":"仙郎邀我元夜游，联镳驰向都城陬。凭高北望馀杀气，初春惨淡翻如秋。银花无光火树死，月明空作金波流。忆昔华灯乱星斗，天叫陆海通瀛洲。美人盛服散香霭，侠少相随簇锦裘。万家歌舞帝王州，广衢深巷连崇楼。杨枝插门春不见，膏粥祠户今何由。燕京女儿去朔漠，紫姑寥落亦含愁。城中箫鼓太平象，城外风烟边戍头。御宴黄柑存故事，浊醪不解骚人忧。洞庭佳酿醉方休，来岁今宵复何处，客踪宦辙如云浮。"}