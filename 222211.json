{"id":"222211","title":"述怀·吾家嗣儒业","dynasty":"宋代","author":"寇准","text":"吾家嗣儒业，奕世盛冠裳。桂籍冠伦辈，天下知声光。有才无其命，不得步玉堂。余亦好古者，诗礼承馀芳。赴义忘白刃，奋节凌秋霜。垂衣遇圣主，射策遭时昌。十九中高第，弱冠司国章。棘寺陪法吏，奉使安殊方。薄才难变俗，贱节惟勤王。务简忽兴念，不觉心徬徨。慈亲违万里，瘴雨悲南荒。端居增浩叹，离恨销刚肠。木落多异感，蝉鸣非故乡。长思千万乘，奉职升周行。步武亲玉陛，献纳肩忠良。功成自高退，散发游沧浪。"}