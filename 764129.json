{"id":"764129","title":"满江红 其一 初伏雨中，上幸宣武门观洗象，闻信趋至，乘舆已返，象亦洗毕矣。赋以寄概","dynasty":"清","author":"宋荦","text":"伏日炎蒸，长安道、喧传洗象。正翻盆急雨，御河新涨。隔岸乍闻吹画角，归途已见排仙仗。有乌蛮、赤脚跨将来，岿然状。飞楼启，乘舆上。天颜喜，宸游畅。奈冲泥后至，翠华徒望。暮返柴扉仍寂寞，吟成斗室添萧爽。笑吾生、万事总蹉跎，休痴想。"}