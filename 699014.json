{"id":"699014","title":"旗山勾漏洞","dynasty":"明","author":"徐熥","text":"溪山何逶逦，数里入鸿濛。斜日猿声外，残云鸟道中。乱峰诸洞隐，万竹一泉通。趺坐松间石，尘心觉尽空。丹成不记年，古洞白云边。众水争趋壑，孤峰欲接天。路危逢乱石，山尽见平田。日暮休归去，还期遇葛仙。葛仙何处去，勾漏访遗踪。陟巘齐攀竹，听泉独倚松。石床荒藓合，丹灶薄云封。转入深林外，前山又一重。仙都在人境，一步一嵓峦。怪石各有态，脩篁难计竿。松烟烧处煖，萝磴坐来寒。别去仍回首，馀生几度看。"}