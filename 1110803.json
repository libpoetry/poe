{"id":"1110803","title":"杏花天","dynasty":"宋","author":"朱敦儒","text":"挂帘等月阑干曲。厌永昼、劳烟倦局。单衣汗透鲛绡缩。脱帽梳犀枕玉。移床就、碧梧翠竹。寄语倩、姮娥伴宿。轻风澹露清凉足。云缀银河断续。听蝉剪叶迎秋燕。画戟散、金铺开遍。清风占住秦筝怨。楼上衙牌易晚。飞雨过、绣幕尽卷。借水沈、龙涎旋碾。金盆弄水停歌扇。凉在冰肌粉面。残春庭院东风晓。细雨打、鸳鸯寒峭。花尖望见秋千了。无路踏青斗草。人别后、碧云信杳。对好景、愁多欢少。等他燕子传音耗。红杏开也未到。"}