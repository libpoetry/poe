{"id":"161064","title":"兼远·若人胸次中","dynasty":"宋代","author":"王炎","text":"若人胸次中，自有万人敌。胡不筹前箸，时清偃金革。婆娑林壑间，亦自适其适。凭高着胡床，千里献物色。稻畴{墓土换石}局方，指数皆历历。海山疑有无，云树半明没。高怀安在哉，流目送鸿翼。冷笑蚁垤卑，逼仄复逼仄。淋漓呼酒徒，挥洒延墨客。不记訾家洲，休赋云梦泽。何当从公游，汗漫挥八极。"}