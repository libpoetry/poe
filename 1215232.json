{"id":"1215232","title":"金陵奉饯赵公子理问侍平章鲁公入蜀归秦次韵龙翔大中二十韵","dynasty":"元","author":"丁复","text":"平章向三峡，公子奉双亲。祖帐联裾盛，官船发棹新。屋墩谁较谢，宫井自馀陈。剑阁当西极，刀州远北辰。鲁公加上爵，赵氏荐名臣。死节褒贤嗣，生荣溢老身。朝廷怀蹇蹇，韦布佩谆谆。及□□违后，其□接见频。渚风开鹢尾，江日涌龙鳞。夹岸观如堵，中流望若神。埋金陵树远，濯锦水花匀。前纛仍踰陇，先坟宛在秦。布帆知到日，绣斧拜新春。亦有罗貔虎，无非聚凤麟。川将天作限，山入海为滨。从骑遥思栈，安车缓度轮。晨调珍翠釜，夕侍妥文茵。雏弄娱依坐，鸡鸣服伺邻。所期长寿考，莫或后嘉宾。傥有星回使，唯应日问人。"}