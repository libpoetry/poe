{"id":"208550","title":"端午观竞渡曲江","dynasty":"宋代","author":"朱翌","text":"楝花角黍五色缕，一吊湘累作端午。越人哀君楫迎汝，呼声动地汗流雨。鱼暇走避无处所，小试勒兵吾有取。楼船将军下潢浦，佽飞射士彍弩。大堤士女立如堵，乐事年年动荆楚。却忆金明三月天，春风引出大龙船。二十余年成一梦，梦中犹记水秋千。三军罢休各就舍，一江烟雨朱帘夜。隐隐滩声细卷沙，沙浅滩平双鹭下。"}