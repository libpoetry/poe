{"id":"1106319","title":"和陶诗六首 和杂诗","dynasty":"宋","author":"王阮","text":"遑遑行路难，汲汲艰食迫。井田邈不再，兼并蔽阡陌。永怀先父祖，遗我以清白。出门无所容，疑此天地窄。秋风瘦遥山，凉意惬行客。江南记旧游，不历岐王宅。渊明弃彭泽，归欤在柴桑。我里亦其侧，俯视世秕糠。顾瞻无所忧，所忧在绝粮。敢辞躬耕劳，耒耜山之阳。惜哉命之穷，仍岁螟蟘伤。去为游手民，足迹已四方。拂衣却归去，焉用祖离觞。"}