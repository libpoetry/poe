{"id":"685544","title":"七夕宴李相所江皋池亭观妓二首","dynasty":"明","author":"邓云霄","text":"竹里群贤水外亭，佳期惆怅醉还醒。银河浸月秋来浅，玉佩行空夜可听。天上鹊桥迎窈窕，人间凤管奏娉婷。扁舟载妓仙槎近，谁道双星胜客星？彼美休歌水一方，樽前红袖列成行。轻盈妙舞低垂手，宛转清声急绕梁。乞巧谁家针线冷？沉酣此夕梦魂香。百年乐事知能几，总付柔乡与醉乡。"}