{"id":"1216606","title":"送崔让士良都事江淮行省","dynasty":"元","author":"张翥","text":"时平久不脩武备，一旦盗贼起跳踉。南窥荆邓北徐汝，红巾直来据武昌。摧城破壁官吏走，九江太守能死守。赤眉铜马终殄除，此贼游魂?得久。天兵势若风雨来，直扫四野无氛埃。庙谟最先择元帅，国计莫重完江淮。堂堂中书开外省，幕府人材倚公等。崔侯如刃新发硎，锋锐所当无肯綮。金汤表里元有捷，正藉前筹资薄伐。草茅有策可采用，义士多方须教阅。酒酣客起征马鸣，壮气满髯肝胆倾。浩歌把剑徒激烈，老矣莫赋从军行。"}