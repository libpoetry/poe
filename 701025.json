{"id":"701025","title":"题红拂妓戏呈陈全人","dynasty":"明","author":"梁朝钟","text":"商入广陵隋业终，佳人青盻已成空。水流红叶三分异，胶断朱弦七轴同。江海未清奔铤鹿，帘棂不锁失惊鸿。似君桥畔朝烟好，半镜谁犹在越宫。西京郁李不知愁，人逐秦淮汴水流。只道银屏藏越国，谁疑金屋眝吴钩。朱蹄驳马伤铅粉，青岳黄河怨白头。莫负宫袍灯下泣，蛾眉有泪洒神州。"}