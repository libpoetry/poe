{"id":"777646","title":"贷米于人无应者","dynasty":"清","author":"沈光文","text":"同是穷途同作客，饱得烟霞煮得石。但使清虚腹里存，诗瘦偏多新意格。也知诗瘦恰随秋，高飞秋色入浯州。苍狗浮云倏变幻，老我狂愚我自羞。西山尚有中子在，周全应尽性天爱。乃竟二饿千载垂，旅处寡亲益增忾。我来避世如避秦，上下无交馈赠屯。倘能屈曲为小贬，何妨白日竟骄人。骄人者流世所敬，不辨笑邪反笑正。大家势利正营营，谁向此中审究竟。昨夜梦中谁赠云，醒时拾得似纷纷。人间世事尚难料，如何天上获相分。感此高谊思所报，木瓜何以投永好。今日幼安固如何，却亦未曾除皂帽。"}