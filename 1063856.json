{"id":"1063856","title":"次韵元不伐知县见寄","dynasty":"宋","author":"释德洪","text":"我读元侯诗，崄若过惊浪。忽于旋涡中，溅雪涌千嶂。又如曹征西，唾手缚袁尚。又如花间春，熟视迷背向。何从得此客，要是万夫望。少年翰墨场，开口取卿相。低摧牛刀中，轩特见雅量。君看风月湖，自是无尽藏。应手物华妙，纤秾见情状。平生冥搜眼，已照鲍谢上。自当走奇勋，岂止称师匠。嗟余衰退者，那敢论辈行。正如羊叔子，坚卧答陆抗。诗成急雨来，扫尽层云障。重惭无杰句，酬君语豪壮。"}