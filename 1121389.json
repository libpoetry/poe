{"id":"1121389","title":"退居述怀寄北京韩侍中二首","dynasty":"宋","author":"欧阳修","text":"悠悠身世比浮云，白首归来颍水濆。曾看元臣调鼎鼐，却寻田叟问耕耘。一生勤苦书千卷，万事销磨酒百分。放浪岂无方外士，尚思亲友念离群。书殿宫臣宠并叨，不同憔悴返渔樵。无穷兴味闲中得，强半光阴醉里销。静爱竹时来野寺，独寻春偶过溪桥。犹须五物称居士，不及颜回饮一瓢。"}