{"id":"713812","title":"石公种松歌","dynasty":"明末清初","author":"屈大均","text":"石公好写黄山松，松与石合如胶漆。松为石笋拂天来，石作松柯横水出。泾西新得一山寺，移松远自黄山至。髯猿一个似人长，荷锄种植如师意。师本全州清净禅，湘山湘水别多年。全州古松三百里，直接桂林不见天。湘水北流与潇合，重华此地曾流连。零陵之松更奇绝，师今可忆蛟龙颠。我如女萝无断绝，处处与松相缠绵。九疑松子日盈手，欲种未有白云田。乞师为写潇湘川，我松置在二妃前。我居漓南忆湘北，重瞳孤坟竹㛹娟。湘中之人喜师在，何不归扫苍梧烟。"}