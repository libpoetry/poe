{"id":"692783","title":"鹧鸪天 魏南山将军别墅蜡梅","dynasty":"明","author":"杨慎","text":"融蜡融栀褪粉光。晕眉晕脸学蛾妆。惊回花底三更梦，别是风前一种香。桃杏妒，艾兰防。几番孤负月昏黄。枝头要见青青子，且放银灯伴海棠。窄窄红渠艳袜罗，盈盈一笑满黎涡。小槽春滴金华酒，纤月风林玉树歌。香掩冉，影婆娑。载花归路似东坡。相逢不尽疏狂兴，其奈星星白发何。"}