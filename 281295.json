{"id":"281295","title":"开元寺双塔歌","dynasty":"现代","author":"林朝崧","text":"娲皇补天遗石在，神官鞭驱置东海。异僧手持鬼斧来，斫成双塔碧崔嵬。东塔八角摩苍穹，西塔五层齐华嵩。天擎得此两巨柱，触倒不复愁共工。绝技通神神呵护，露槃白日罩烟雾。赵颠朱蹶八百年，对峙苍苍尚如故。我游开元惊创见，两两塔尖金碧眩。人间若有青云梯，从此乘风登月殿。"}