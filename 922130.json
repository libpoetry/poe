{"id":"922130","title":"次韵正辅表兄江行见桃花","dynasty":"宋","author":"苏轼","text":"曲士赋《怀沙》，草木伤莽莽。德人无荆棘，坐失岭峤阻。我兄瑚琏姿，流落瘴江浦。净眼见桃花，纷纷堕红雨。萧然振衣裓，笑问散花女。我观解语花，粉色如黄土。一言破千偈，况尔初不语。可怜一转话，他日如何举。故复此微吟，聊和鸥鸦橹。江边闲草木，闲客当为主。尔来子美瘦，正坐作诗苦。袖手焚笔砚，清篇真漫与。愿兄理北辕，六辔去如组。上林桃花开，水暖鸿北翥。"}