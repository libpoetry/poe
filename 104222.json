{"id":"104222","title":"和江邻几学士画鬼拔河篇","dynasty":"宋代","author":"梅尧臣","text":"蒲中古寺壁画古，昼者隋代展子虔。分明八鬼拔河戏，中建二旗观却前。东厢四鬼苦用力，索尾拽断一鬼颠。西厢四鬼来背挽，双手搥下抵以肩。龙头鱼身霹雳使，持钺植立旗左偏。拔山夜叉右握斧，各司胜负如争先。两旁挝鼓鼓四面，声势助勇努眼圆。臂枭张拳击捧首，似与暴谑意态全。当正大鬼按膝坐，三鬼带韣一执旃。操刀擐囊力指督，怒发上直筋旧缠。虎尾人身又踣顾，蒺蔾短挺金鎚坚。高下尊卑二十四，二十四鬼无黄泉。角雄竞强欲何睹，曷不各各还荒埏。"}