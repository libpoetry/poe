{"id":"560439","title":"画松为金廷用赋","dynasty":"明","author":"徐庸","text":"松堂先生业儒者，画松不在韦偃下。兴来放笔如有神，岂学经营事图写。金生廷用吴之英，丰度萧散襟怀清。座中出纸为求写，两株屹立分峥嵘。苍皮溜雨岁年久，合抱悬知世稀有。风外依稀金玉鸣，月中彷佛蛟龙走。岁寒历遍心不移，凤鸾哕哕鸣高枝。长材莫使老林壑，栋梁大用应堪期。"}