{"id":"735016","title":"柏枧山顶望仙人台同观湖先生","dynasty":"清","author":"梅文鼎","text":"峨峨方石台，千尺凌晨烟。昔闻山中叟，曾此逢飞仙。棋局观未终，倏忽更岁年。樵斤寘丛条，木皮合且坚。崖树既摧朽，无人能攀缘。我来陟岭半，俛视兹台颠。再寻蛟路登，所见惟青天。琼宫在何许，便欲乘风旋。下界溺埃尘，安能久迁延。何当封马鬣，非敢冀牛眠。庶同五岳游，免此情内牵。云车策风马，愿言长执鞭。"}