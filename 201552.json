{"id":"201552","title":"东平刘左车坎止春歌","dynasty":"宋代","author":"张元干","text":"先朝相国今几家，我嗟夫子鬓已华。琼艘颇惯倒豪乳，老来手酿尊仍窪。百年弹指法界观，万事过眼天女花。聊学儿曹作春瓮，唤客取醉无等差。夜眠不觉体平粟，卯颊共眩朝蒸霞。养生妙处本无说，我辈岂解烧丹砂。糟床正可珠的皪，石鼎莫放声咿哑。东风遮幕雪埋屋，坎止斋中酒初熟。"}