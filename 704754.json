{"id":"704754","title":"次黄仲芳韵二首","dynasty":"明","author":"薛瑄","text":"京华偶尔论斯文，知是游心出圣门。风度恍如瞻玉树，清谈蔼若挹芳荪。薇垣三载时名大，花县多年旧泽存。愧我无能叨宪节，缪同述职荷天恩。薇省分符重黑头，天官考绩冠时流。趋朝晓日辞丹凤，去路西风跃紫骝。自昔藩维求俊杰，只今典礼尚虞周。都门此别须珍重，还拟经邦赞大猷。"}