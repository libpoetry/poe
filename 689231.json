{"id":"689231","title":"桃川宫四首","dynasty":"明","author":"何景明","text":"神宫矗飞观，结构俯层丘。上翳万年树，下映千尺流。仙踪久已没，百代传其由。荒涂横白云，寥寥安可求。溪谷多青氛，朝暮不可知。鸡鸣洞中树，轻暾散华池。白石流丹液，灵葩耀朱蕤。谁能学丹术，遂使尘网离。石洞无遗构，空岩长松桂。入深忽已阴，升高稍知霁。山光晚多姿，谷响秋转厉。缅怀避秦者，一往成永逝。溪中何所有，磊磊多白石。紫参生其阳，青松植其北。远林商气清，绝巘夕光白。何当发云奏，招我吹箫客。"}