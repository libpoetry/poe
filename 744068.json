{"id":"744068","title":"青门观侯生舞双剑赠益都沈八丈歌","dynasty":"清","author":"吴文溥","text":"侯生袖中两秋水，飞出芙蓉乱红紫。虚堂白日走精灵，夹电穿空血人眦。须臾一掷几千里，碧海无声老蛟死。座中苍髯七十翁，满酌金罍为生起。自言年少时，头角亦颇奇。弹棋与击剑，游戏无不知。云门山中有老屋，穆陵关南春草绿。千年猛虎射杀之，徒手向前拔箭镞。朝驰燕马问卢龙，夜脱吴钩舞鸲鹆。美人如花客如玉，往往哀丝间豪竹。分金呼管鲍，作赋邀邹枚。肝胆时因酒边露，笑口却向杯中开。闻道秦皇古碑在，兴酣独上琅琊台。当时搔首隘八极，未肯埋没随蒿莱。岂知如今意萧瑟，入蜀游秦计转拙。青门瓜落秋风多，白头看剑当悲歌。途穷景短奈老何，呜呼！途穷景短奈老何。"}