{"id":"695627","title":"三月初诣祖父母父母各墓所","dynasty":"明","author":"林熙春","text":"金龟山下俨蓬莱，大父封茔结紫苔。翼子诒孙推积累，龙章凤诰见琪瑰。青乌毓秀青天现，白鹤飞鸣白雪来。莫换当年遗恨苦，圣明今日显王槐。犬眠夜静即牛眠，笼里金鸡眼上悬。乔木千寻环大母，梧枝百世累曾玄。一生白发因多瘁，三叶黄纶慰九泉。愿我云仍绵旧德，用酬明主锡鸾笺。先人托体是三台，仰面当潮丸曲来。天上丝纶驰魏阙，山中草木属春台。宣扬甫解黄金结，字句争传碧玉堆。惟有吾亲方不忝，九京不夜喜颜开。金狮玉简锁棉洋，母氏栖神是故乡。天马当前鞍一轴，云龙数下诰三章。百年已竭和熊苦，今日方彰却鲊良。春暮不催风雨至，对扬甫毕见天浆。"}