{"id":"1212281","title":"述实录","dynasty":"元","author":"耶律铸","text":"承天圣祖开天业，四海为家尽臣妾。规模宏远古无比，统绪岂惟垂万叶。朅来海水不扬波，向见灵河已清澈。除天所覆乐心戴，愈见人情皆感切。折冲猛锐尽陈力，骨鲠贞良咸就列。恭行天罚攘搀枪，著就鲸鲵殊剪截。列圣未出无名师，历世弥光先圣烈。推亡固存非一国，迷不知时非俊杰。世许青野食前言，不若犬偷及鼠窃。诬天复敢拘行人，妄专狙诈誇明哲。国犹摄生贵处顺，水背流时源易竭。即今日削尽疆场，其势得无忧迫胁。若然仍不畏天威，曷异螳螂怒当辙。未知其可将蛮触，相与区区较优劣。武王问罪挥天戈，徵发诸军自崙碣。翠华遥下五云来，辄报锦城氛祲灭。扈跸貔貅三十万，争欲先驱埽妖孽。搏熊攫豹捷飞猱，赴险蹈虚矜胆决。纷驰传檄启途使，英荡辅之龙虎节。悬崖万仞入云端，前马不行应气摄。虹梁缥缈驾层霄，高兴动人殊可悦。若非由蜀道登天，岂与飞仙得相接。腾倾湍瀑翻惊涛，怒震横流还送折。千岩万壑殷晴雷，捲起千堆万堆雪。飞阁尤非地上行，剑门呼似天中裂。壁立千寻冷翠屏，碧霞城拥清都阙。振衣直上玉女台，下视烟尘望吴越。五丁碎徙青黛山，万簇蚕丛乱堆叠。金城虽包裹全蜀，胜负莫非由勇怯。孰云无所骋骁骑，闭口势何劳捕舌。天衷应未诱蚩萌，堪叹颛蒙与天绝。宁知皇化如时雨，欲济迷津作舟楫。会闻蓬阆朝真仙，箪食壶浆尽迎谒。纷纷诸将无虚日，争奏归明争献捷。旌门敕树受降旌，异致穷民遂安帖。莫如天欲降何如，英猷一旦为虚设。无雷东陊孤山峰，惊风西捲旂杆折。龙桥忽焉悉中圮，夔鼓鼛然寻亦歇。忍令飞驾鼎湖龙，持拔龙髯堕尘劫。笛声唤得梦回来，梅梢犹印西窗月。"}