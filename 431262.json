{"id":"431262","title":"鹧鸪天三首 薄命妾辞和忍寒用遗山韵","dynasty":"近现代","author":"丁宁","text":"雾暝云昏别翠楼，茫茫荆棘遍神州。眼前明月圆如梦，病里春光冷似秋。花自落，水空流，当时谁省此中愁。炉香空有回文意，不到成灰不肯休。解道飘零取次成，懒从萍絮问前身。愁侵鬓缕看看改，梦断音书缓缓迎。风澹宕，柳轻盈，低迷逝景暗伤情。那堪数倦更筹夜，又听离鸿唤侣声。补屋牵萝日已深，眼看桃李渐成阴。卷葹拔叶春犹长，残萼辞枝雨亦禁。忘岁月，任浮沈，懒将陈恨细追寻。天寒袖薄平生惯，一点冰心抵万金。"}