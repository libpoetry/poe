{"id":"814421","title":"初晴，祭扫青草湖有感，归成四律以写哀衷","dynasty":"清","author":"林占梅","text":"一别音客两渺茫，不归西土定仙乡。生前枉绾同心结，死后难寻入梦香。石冢寒蛩迷乱草，墓门啼鹧苦哀杨。归来笑语人何在，寂寞灯前意转伤。秋雨梧桐叶落时，凄凉枕簟最萦思。雕栏月上追携手，宝镜尘生忆画眉。作赋江淹常写恨，多情宋玉为兴悲。只今凄寂妆楼下，深院无人属阿谁。临别殷勤重寄词，一番叮嘱一番悲。玉箫誓切多生愿，金屋缘悭隔世痴。三叠琴心妻即友，两行珠泪母伤儿。不堪追忆前时事，对酒看花痛不支。在地愿为连理枝，孜孜私语鬼神知。死而有识应留憾，病到无名倍可悲。伤逝惠连留短句，悼亡潘岳费新词。数年别泪知多少，和墨频吟薤露诗。"}