{"id":"176053","title":"子经昔有黄筌玉笋图故人陈众仲题诗其上后为","dynasty":"宋代","author":"胡仲弓","text":"春雷仇仇盎中鸣，箨龙惊起头角狞。斓斑裂土穿石出，长鑱斸下津浮玉。山人嗜之比八珍，画师写生传千春。纤纤翠交烟雨湿，山人叹嗟山鬼泣。玉堂修撰富才情，歌诗赞画增晶英。春花欲语娇倚槛，蜀锦鲁缟光可鉴。无端五穷睹揶揄，巧俭发面输陶朱。我从借观弄毫素，座间一夕珠还浦。自知诗尽劣陈黄，无人评论家无藏。"}