{"id":"918618","title":"洞仙歌 正月二日大雪，自后雨雪屡作，至三十日甲子，始晴","dynasty":"宋","author":"汪莘","text":"春王正月，雪阵联翩下。我有春风怎生卖。忽扫残夜雨，推出朝阳，天地里，玉烛一枝无价。早春虚过了，尚有二分，是处春光好收买。也不违天性，不远人情，杨柳陌、临水夭桃亭榭。身子外、只要自家人，共酒后羲皇，花前偏霸。"}