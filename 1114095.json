{"id":"1114095","title":"罗畴老录示和丹霞绝句五首次韵","dynasty":"宋","author":"李纲","text":"丹霞只在笑谈中，明月清风万里同。欲识德云真面目，却须行到妙高峰。非佛非心须在我，即心即佛亦从渠。本来心佛都无有，幻化聊将示四衢。扬眉下喝亦皆空，此性初无瞽与聋。若信见闻非耳目，瞽聋却解振宗风。晃耀灵光真有体，从横妙用本无踪。须弥芥子非虚语，事理从来本自融。片云出岫当何在，独鹤摩空自识回。若会去来无二相，丹霞应肯下岩来。"}