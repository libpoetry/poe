{"id":"629054","title":"送区启图","dynasty":"明","author":"李云龙","text":"暖风吹转流莺舌，含桃半染猩猩血。城南水店柳花香，我醉长歌送君发。君家玉署五云高，少小趋庭试彩毫。腾骧共许驹千里，文彩宁论凤一毛。赋客近来好野战，惟君独把宗风扇。春潮绕纸筵前飞，墨池流出桃花片。笑看馀子各自屈，每恨古人不我见。提携三尺是青蛇，秋水横腰莲吐花。阴房夜夜风雷吼，紫气万丈蒸红霞。忍将神物空捕鼠，其奈头巾仍打鸦。朅来小展垂云翅，挟策长安谒天子。长安冠盖若云屯，太史芳名满人耳。青毡旧物幸无恙，要使金门誇济美。君不见神龙蜿蜒泥途中，暂借寸波即奋起。"}