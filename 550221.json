{"id":"550221","title":"有感","dynasty":"明","author":"范景文","text":"天启嗣祚年，海宇遘大庆。朝廷欣有人，台谏气色盛。叫阍洒赤肝，指奸节逾劲。危明宁不过，恃有上神圣。何来连斥逐，无乃累新政。薄谪亦主恩，敢废天子命。所虞端一开，凡言疑欲屏。中珰思乘墉，况可授以柄。于惟我神皇，高拱飞天镜。稍稍视下轻，酿成结轖病。今谁秉国成，借之弄机阱。罪人佚显罚，乃曰言官诤。漆室抱深怀，能不心怲怲。尚慎一怒加，抚兹万邦正。"}