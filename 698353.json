{"id":"698353","title":"感往","dynasty":"明","author":"凌义渠","text":"往复天心不可知，寒凝早已失冰凘。几年妖梦从谁践，竟日微吟空尔思。路有玃猿深护妾，行逢豺虎忍啼儿。未堪觉后重寻梦，喜惧双关此一时。淼淼愁看雨雪雰，无凭烛曜待朝昕。同心携手将何往，痛哭裁书那可云。鬼刹丛中千杵下，甘棠亭侧一杯分。荒榛寒夜低声泣，咽绝因风久始闻。期将风信准枯桑，可但中流寄一航。长者吊丧宁忍诟，书生射策未全狂。机锋后起须相对，意眹才萌盍早防。底蕴岂容口舌尽，五千文字较茫茫。抵掌谁能佐末筹，翾飞小智亦啁啁。不愁难长同痴木，乍恋忘机到野鸥。绝险载输将伯助，褰裳竟渡为公忧。须臾变灭成泡沫，谷洛于今可暂休。"}