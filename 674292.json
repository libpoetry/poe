{"id":"674292","title":"浒西山庄留别康脩撰海","dynasty":"明","author":"朱应登","text":"浒西渺何极，乃在南山陲。太白交参互，雍原相蔽亏。徽春发膏润，庶品含荣熙。灵光凝遐瞩，灏景畅玄思。念子薄时好，怀芬与世遗。金闺谢时彦，丹壑敛英姿。大道本昭旷，上圣或居夷。蹇予重行役，眷彼写襟期。临觞讵能巳，为情良在斯。淹淹日复夕，去去从此辞。一别起万想，孤悰怅中逵。愿言抗高轨，为国扬令仪。"}