{"id":"101415","title":"念奴娇·一门相种","dynasty":"宋代","author":"刘子实","text":"一门相种，胜河英岳粹，共扶昌箓。夹辅正宜资鲁衙，左右秉持钧轴。缓驾轻车，任回虎节，何事劳山国。东民欲靖，作新少借康叔。况是鸑鷟佳辰，雪霜深处，秀孕椿松绿。天意特教荣晚节，挺挺世臣乔木。绣斧功成，衮衣促观，莫恨公归速。一陶和气，要令天下蒙福。"}