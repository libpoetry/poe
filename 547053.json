{"id":"547053","title":"七月十五夜同朱令君吴文学汎舟北溪","dynasty":"明","author":"于慎行","text":"抱病卧江海，屡经故国秋。闭门览群动，自得静者谋。仙宰有逸兴，强我北渚游。时值七月望，寒蝉叫新秋。槐柳夹修岸，山鸟鸣啁啾。搴帷望孤屿，回桡背古丘。歌声上云汉，玉管吹汀洲。须臾绿烟灭，好月尊前浮。皎如瑶台镜，泻作金波流。仙人垂素足，桂树枝相樛。扫石布瑶斝，弄水惊素鸥。风飘寒梧响，露下莎鸡愁。清景不可奈，中夜仍淹留。归路怅明发，此欢焉可求。"}