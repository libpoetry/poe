{"id":"541560","title":"峨山高寿史生母七十","dynasty":"明","author":"温纯","text":"峨山高哉，脉结昆崙，矗不知其几千万里。山势蜿蜒，曲连荆山，尧门而西顾兮，如屏如揖，中有清浊二水。左汇而吞吐于泾渭兮，如环如带，极汪洋之瀰瀰。瑶池西围，仙掌东峙。船藕蟠桃，往往开十丈之花，结千年之实。玉女王母独乘鸾而至止，笙箫奏云和，瑶草满阶戺。如隔尘寰游洞天，况逢秋月桂如绮。凭谁觅藕更觅桃，驻颜却老从今始。觅藕觅桃亦荒唐，不然且于山水之间延儿齿。酿清为圣浊为贤，日向花前进百兕。但歌南山，无劳陟屺。窦氏桂花株株香，田家荆树色色紫。称觞孰与显亲多，男儿有身不致青云，何以移忠报天子。"}