{"id":"1235619","title":"大长公府群花屏诗 芙蓉","dynasty":"元","author":"朱德润","text":"夹城遗芳栽，摇落及千年。芙蓉发靓妆，绝艳秋江边。临风拂罗帏，红裳拥三千。素抱拒霜质，亭亭赤城仙。曾携一枝去，生绡记馀妍。秋高银河泻，碧宇净如洗。飞仙自天来，幻作白茶蕊。清香不自媚，迥出山谷底。盈盈双玉环，婉立庭户里。风霜非故林，雨露结新意。雨馀鸣蜩歇，众绿郁阴翳。绡囊蹙红巾，光焰当林丽。映日萼先皱，临风叶如缀。秋深荐红实，颗裂排皓齿。祇应乘槎客，天上得先味。"}