{"id":"733211","title":"宜陵道中","dynasty":"清","author":"杜漺","text":"理枻风雨伺，一榻百愁寄。行役苦留连，坚忍独嘘泪。乱去十余年，生聚尚童稚。修垣成芜丛，稻畦变邮置。况乃海东头，官盐属有司。煮盐烧烟青，蝇利翅可聚。三岁潮不至，倏来何赑屃。直捣范公堤，还卤不毛地。河鱼等烹鲜，田蟹亦骨醉。筑堡备潮汐，古人劳远意。大蛇趋其颠，昂颅待人饲。临窟气欲腥，攀崖指已坠。死水与死蛇，梃刃理勿二。天地莽嗟吁，鬼神纷憔悴。上河颇有秋，翼翼禾垂穗。淫淫冻雨缠，秋阳何时晒。昔称全盛日，东南反者濞。隋屠玄感后，攻战互终始。繁华不在野，灾异恒满志。荒疫踵干戈，谅复关人事。把酒问苍冥，涕泗忽淹鼻。"}