{"id":"647727","title":"代闺人怨","dynasty":"明","author":"王汝玉","text":"璧月鉴朱扉，金风复动帏。熏炉添夕烬，华烛散炎辉。孤人处兰室，荡子别金微。月蓂频陨谢，春草屡芳菲。腕玉销璚钏，啼珠染翠衣。调弦閒宝瑟，织锦罢鸣机。夜衾怀嬿婉，晨镜惜容徽。梦畏灵鸡唤，心惊旅雁飞。往岁从征北，连年属建威。马邑方无戍，龙城已解围。念兹桃李月，那能独不归。"}