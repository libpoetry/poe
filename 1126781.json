{"id":"1126781","title":"和陶","dynasty":"宋","author":"黄文雷","text":"志士方进身，恨不以羽飞。束缚归山冈，竟为人所悲。白杨夜萧萧，顾此何足依。百岁会有尽，智愚同所归。奈此后之人，未老形已衰。有酒不暇饮，而恐心事违。林表有宿霭，谷鸟相啾喧。听此心烦劳，启窗西南偏。天气总未佳，白云生陇山。欲访云间人，雨至或未还。拨灰书且住，首肯心中言。黄河一再清，似是上古时。风雅久已降，后来无文辞。清风日沦落，世道皆如兹。工华不工实，此话我所疑。文章有心印，昔人端不欺。但恨智者少，吾亦少卑之。上有碧松林，下有白石道。中有学仙人，自号枯松老。蜕身千岁馀，坐息如木槁。面目剧严冷，但道空虚好。袖出天甲书，意色轻鸿宝。此老诚可人，吾欲从师表。牧牛上阳坡，角挂上下经。吴童歌且谣，旨趣皆混成。东西两山间，饱见日月更。归来松阴凉，夕阳满前庭。黄叶从风翻，萧飒草际鸣。再拜谢天公，赋此小人情。"}