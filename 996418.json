{"id":"996418","title":"木之彬彬","dynasty":"宋","author":"黄庭坚","text":"木之彬彬，非取异于人。可宫室则斩则伐，可笾豆则捋则撷。草之茸茸，非求显于世。中刍牧则刈则锄，中医和则剥则枯。非以其材故耶，是非之歧，利害薰蒸。嗟人道之多患，彼草木尚无情。吾尝观于若人矣，巧于辨人，拙于自辨。好动乎天机，不周乎时变。罪莫惨于德有心，祸莫深于心有见。罪不在德，心其蟊贼，祸不在心。见其髡钳之人也，皦皦自鲜，行于众污之前。峣峣不让，立乎众埤之上。积小不当，是以亡其大当。悲夫！羿注矢以当物，十尝中其七八。引镆铘以自残，骇兕虎之窃发。祸集于所忽，怨栖于荣名。易其言则害智，用其智则害明。为君子则奈何，独见晓于冥冥。"}