{"id":"935113","title":"书叹","dynasty":"宋","author":"陆游","text":"夜深青灯耿窗扉，老翁稚子穷相依。齑盐不给脱粟饭，布褐仅有悬鹑衣。偶然得肉思共饱，吾儿苦让不忍违。儿饥读书到鸡唱，意虽甚壮气力微。可怜落笔渐健快，其奈瘦面无光辉。布衣儒生例骨立，纨裤市儿皆瓠肥。勿言学古徒自困，吾曹舍此将安归。作诗自宽亦慰汝，吟罢抚几频歔欷。"}