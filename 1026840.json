{"id":"1026840","title":"读杜子美诗","dynasty":"宋","author":"韩维","text":"寒灯熠熠宵漏长，颠倒图史形劳伤。取观杜诗尽累纸，坐觉神气来洋洋。高言大义经比重，往往变化安能常。壮哉起我不暇寐，满座叹息喧中堂。唐之诗人以百数，罗列众制何煌煌。太阳重光烛万物，星宿安得舒其芒。读之踊跃精胆张，径欲追摄忘愚狂。徘徊揽笔不得下，元气混浩神无方。"}