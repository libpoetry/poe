{"id":"684551","title":"哀神君二首","dynasty":"明","author":"王佐（汝学","text":"岭南戈戟正堪哀，中有诗魂蓦地来。人语误传天上事，我心偏惜世间才。寻常不作长陵怪，悲壮能探杜曲胎。乘化既归归既尽，好寻乌有莫徘徊。肃然风气下灵长，不说神君在未央。万有纷纷浑漫兴，先几的的炳难藏。士林谩讶惊人句，世主无求却老方。千古茂陵秋草没，此生应不遇刘郎。"}