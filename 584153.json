{"id":"584153","title":"医僧","dynasty":"明","author":"黄衷","text":"桂岭气恒燠，平陆湿以卑。我行三阅岁，瘴疠夺清姿。不虞子春忧，一蹶几如痿。华扁骨已朽，奇疾世罕知。出滇复入楚，药物随土宜。迩来渐有瘳，终觉筋力衰。头簪便拟掷，家山长梦思。趋立天苟限，安用登临为。今年西走蜀，逢僧乃良医。方制岂泥古，针砭宁谩施。药性本草外，潜神得黄岐。为煮金匕剂，如濯炎乡腄。长风扫宿翳，老叶辞新枝。病根自此拔，奔马行可追。我欲竟其术，诀秘难赘词。白粲固微饷，道色终相訑。医家百蹊径，一一堕樊篱。济人不责报，此义良可推。袈裟日挂壁，静业还精持。岂常屡折臂，改服沦于缁。十旬闭我户，有涕双涟洏。疮痍日满眼，垂老惭剃髭。"}