{"id":"1211086","title":"送金华何道心","dynasty":"元","author":"吾丘衍","text":"公侯秉鉴悬清空，群材照影青云中。垂天鹏翼忽九万，齐门弹瑟悲回风。人生抱负岂得已，何况壮志欺英雄。昔君校书江山邑，官舍凄凉广文客。尔来留滞吴山阳，薇花秋风几朝夕。万言杯水何足道，知己相逢各倾倒。镜湖道士今已无，高阳酒徒亦烟草。我忆列仙乘太虚，君如邹阳长曳裾。他年一笑复相见，吴山月色知何如。"}