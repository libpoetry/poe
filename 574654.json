{"id":"574654","title":"和陶韵二首 其二 遥情","dynasty":"明","author":"邵宝","text":"无才有积病，我负二宜休。五十为亲养，恳乞江东游。入爱萱草荣，出欣泉水流。野服听沧浪，近有忘机鸥。前时堂中人，今为山下丘。一拜扶两仆，敢望夔龙俦。岂不念上德，万一涓埃酬。长揖谒廷陛，此事今有不。近步亦藜杖，遥情抱幽忧。柴桑有遗矩，吾当此中求。"}