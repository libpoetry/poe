{"id":"708260","title":"拜星月慢 惜别","dynasty":"明末清初","author":"尤侗","text":"香雾云鬟，清辉玉臂，双照泪痕犹在。忍令分携，怯空房难耐。无人处，生怕落花风起，轻把檀痕吹坏。惜惜情怀，料身中不快。问何曾、走马章台内。又非因带甲榆关外。何苦东去西飞，判相思分界。看弹琴、谁写芙蓉黛。伴薰香、莫绾鸳鸯带。只好教、笼里鹦哥，咒那人无赖。"}