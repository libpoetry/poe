{"id":"449248","title":"望春回  芳村花市得梅一枝归作","dynasty":"当代","author":"陈永正","text":"布春十里，任众香媚人，清思如雪。一笑聘伊归，认素袂冰靥。故山幽居何所依，倚寒门、欲语还微怯。竹边篱外，暮愁渐生，未许轻折。空教泪珠贮睫。怕对花不成，翻负风月。无奈夜偏长，忍独遣芳节。更阑相见魂定时，最堪哀、暗里柔肠结。料知明日，年光又催，易付离绝。"}