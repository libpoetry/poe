{"id":"591394","title":"夜宿云谷听瀑布泉","dynasty":"明","author":"欧大任","text":"东林聊寄宿，高阁傍层峦。树里泉为瀑，山中谷是盘。近檐疑雨至，欹枕即江干。月色照还白，云声落更寒。遥知沾涧筱，仍想湿陂兰。洒迥飘成雪，翻空激作湍。珠英真的的，玉佩自珊珊。折竹相陵浦，听松句曲坛。山猿惊果坠，乌鹊绕枝单。客子魂难定，高僧梦正残。钧天何处曲，流水此中弹。谁写瑶琴里，清宵一倚阑。"}