{"id":"732962","title":"送王思龄归合肥","dynasty":"清","author":"魏裔介","text":"长安有客思山桂，挂席秋风潞河汭。边城一雁正高飞，爽气澄霞雨新霁。忆昨承恩衣绣衣，太仓充溢鼠雀稀。六军白粲满区釜，君王玉馔有光辉。左省高资重廷阙，特简清秩班卿月。入告我后尽嘉谋，退食委蛇无请谒。江上云山梦里来，知君肝胆几徘徊。金樽满酌不辞醉，茫然清兴使人哀。君不见八公仙去空山色，濡须之水流不息。功成方可拂衣去，莫到淮南忘蓟北。"}