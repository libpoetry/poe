{"id":"698567","title":"至常熟陈中丞白训导邀登福山看海二首","dynasty":"明","author":"唐顺之","text":"春早湖山雨半晴，有客邀我观沧瀛。泽国冥冥蒸海气，石滩浅浅斗江声。日月回旋一岛小，金银色相十洲明。微风向夕送清响，应是仙人吹玉笙。久缘迫陕悲时俗，海峤春临思若何。地涌龙蛇争起陆，天投星斗横翻波。封疆坐觉华夷并，气候常看雾雨多。才谢枚生能作赋，观潮恰对曲江阿。"}