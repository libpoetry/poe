{"id":"1112959","title":"阮郎归 其二","dynasty":"宋","author":"张抡","text":"欲如臭腐化神奇。当观蝉蜕时。脱然飞上绿槐枝。炎炎昼景□。□□□，□如斯。□□□□迷。灵躯一旦脱□□。□□□□归。深亭邃馆锁清风。榴花芳艳浓。阳光染就欲烧空。谁能窥化工。观物外，喻身中。灵砂别有功。若将一粒比花容。金丹色又红。炎天何处可登临。须于物外寻。松风涧水杂清音。空山如弄琴。宜散发，称披襟。都无烦暑侵。莫将城市比山林。山林兴味深。豪家大厦敞千楹。风摇玉柄轻。金盆弄水复敲冰。热从何处生。低草舍，小茅亭。如何安此身。元来一念静无尘。萧然心自清。金乌玉兔最无情。驱驰不暂停。春光才去又朱明。年华只暗惊。须省悟，莫劳神。朱颜不再新。灭除妄想养天真。管无寒暑侵。动时思静暑思寒。尘劳扰扰间。翻云覆雨百千般。几时心地闲。□□□，□□难。将□□□然。自然寒暑不相□。□□□地仙。谁言无处避炎光。山中有草堂。安然一枕即仙乡。竹风穿户凉。名不恋，利都忘。心闲日自长。不须辛苦觅琼浆。华池神水香。炎炎皦日正当中。澄潭忽此逢。金丹乍浴表深功。通明照水红。丹浴罢，乐无穷。怡然百体融。人间何处不清风。此怀谁与同。寒来暑往几时休。光阴逐水流。浮云身世两悠悠。何劳身外求。天上月，水边楼。须将一醉酬。陶然无喜亦无忧。人生且自由。"}