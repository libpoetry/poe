{"id":"416985","title":"丹凤吟 高吹万先生属题风雨勘诗图","dynasty":"近现代","author":"詹安泰","text":"黤黯悲沉何世，废垒烟芜，严城寒掠。谁招仙侣，闲梦水云帘阁。琴尊换了，旧人知否，蠹粉花蟫，解颐灵铎。唤起湘累万古，暮倚犹妨，残泪分付寥廓。几度家山念破，老来但觉凋剑萼。痛共青鹃诉，剩殊乡心赏，冰纨凄托。白头吟望，莫说等闲哀乐。最是伤情，前社客、尽飘零天各。妒风怨雨，痴傍灯焰落。"}