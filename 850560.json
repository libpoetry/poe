{"id":"850560","title":"奉酬李时发岳麓见寄","dynasty":"宋","author":"孔武仲","text":"秋风入荒城，落叶如飞雨。梦寐湘西游，晻暧不可睹。昨日得君诗，讽咏日攲午。山光相随来，潇洒入庭户。忆昨寻此山，扁舟戛平浦。白鸥为前躯，丹霞随步武。渐入空旷中，轻清欲飞举。幽泉落石鸣，乔杉得风舞。峰峦半明灭，云月相吞吐。岩岩仙佛家，殿塔罗翠坞。半壁闻棋声，深林传鸟语。清境造已极，更上最高处。朱栏插青冥，华屋横险阻。云梦吞八九，天衢量尺五。却视长沙城，迫仄真环堵。渌水带萦洄，青烟丝一缕。平时事干谒，白昼走尘土。到此觉沉迷，直欲弃簪组。尚愧节不高，空然赋归去。朅来岩邑居，扰扰变寒暑。回旋尽朱墨，应接烦箠楚。何尝略寻幽，曾不暇窥圃。引望西绝堂，旷若隔今古。夫君今俊秀，爽气发眉宇。文章富择洒，诗笔尤跋扈。动我登临兴，翩翩如插羽。欲往竟未能，樊笼挂深庑。喜君得胜境，去家才百步。年丰官舍闲，芳草生囹圄。篮舆不厌出，时结采芝侣。更分新篇章，慰我独吟苦。"}