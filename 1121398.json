{"id":"1121398","title":"端午帖子词 温成皇后閤四首","dynasty":"宋","author":"欧阳修","text":"密叶花成子，新巢燕引雏。君心多感旧，谁献辟兵符。旭日映帘生，流晖槿艳明。红颜易零落，何异此花荣。綵缕谁云能续命，玉奁空自锁遗香。白头旧监悲时节，珠閤无人夏日长。依依节物旧年光，人去花开益可伤。圣主聪明无色惑，不须西国返魂香。"}