{"id":"218773","title":"纪梦·自从弱冠为游子","dynasty":"宋代","author":"陈藻","text":"自从弱冠为游子，玉融丹井壶山市。哦诗不用著工夫，已谪牂牁四千里。柳侯未五十，罗池作刺史。翰苑失词华，蛟龙急泥滓。我今四十贫无官，六合飘零到融水。来时三宿柳城村，再拜前贤我如此。才卑何怨嗟，且述西征始，奔走岂吾心，跬步思桑梓。江右湖湘抵桂林，青山争献双眸美。青山纵好兴不生，万斛羁愁怀抱里。夜长正好梦，征夫何早起。合眼见故乡，开眼知行李。交朋无恨别，亲戚常也迩。天明同登途，薄暮共栖止。一更春酒熟，街头逢伯氏。二更桑麻园，仲氏谈生理。三更四更，平时往还人，见我早归呼我喜。五更茅店寒，邻鸡振吾耳。忽惊身在竹床眠，天外七闽何处是，只泪汪汪沾布被。"}