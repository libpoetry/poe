{"id":"621705","title":"初生月","dynasty":"明","author":"郭之奇","text":"月于江易清，光习与流喜。矧兹混初生，万象瑩其始。窈魄散微痕，丹霞摄之起。晢晢众煌星，分辉如其使。苍山亦助情，隐黛环积水。传意睆长干，近远各无滓。轻华到平沙，宛转碧波倚。以风引下上，淼茫从所指。冰魂若有借，微明斯焉瀰。于微探空色，明固不任侈。静夜落诸喧，四虚归一视。樯影次以收，澹澹水天止。"}