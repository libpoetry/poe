{"id":"504692","title":"道山饮渌轩题海潮图","dynasty":"明","author":"郑潜","text":"海门秋高明月凉，潮头雪立千丈强。皎如匹练横潇湘，素霓天表骖龙骧。雷轰马突飞电光，胥魂怒激天低昂。银涛如山势莫当，灵怪出没神蛟藏。我昔弱冠游文场，江楼纵目歌慨慷。别来几载归梦长，西湖月冷吴山苍。云翁健笔图横阳，对此恍若临钱塘。水渌可餐溪可杭，中洲留客情不忘，为君三叹题高堂。"}