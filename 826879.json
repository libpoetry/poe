{"id":"826879","title":"绛都春·渌水亭，和闰枝","dynasty":"清末近现代初","author":"金兆蕃","text":"乌衣梦醒。送春似过翼，园林幽夐。地近绛霄，才称黄门声华盛。无端环玦寒宵迥。正孤坐、推敲难定。怪他心迹，春光最好，怎教凄哽。消凝。簪花帽侧，待谁为绾住，云晨烟暝。塞雁乍还，仙骥将迎缑山顶。至今泉水清于镜。倘留得、青衫瘦影。翠微定是无情，对人意冷。"}