{"id":"483899","title":"始生日有感","dynasty":"明","author":"朱同","text":"天马辞月窟，飘然来沙场。飞鸿失其群，哀吟独南翔。我生胡不辰，三年羁钱塘。矫首屡四望，雪晴关山长。男儿生堕地，勋名在四方。那能守丘园，郁郁怀故乡。所悲有双亲，白发垂高堂。温凊谁当共，甘旨谁当尝。所以终夜起，怆然悲以伤。由来忠孝节，千古垂纲常。大罪既逆天，细事胡足量。登高观大荒，大荒何茫茫。白日悬苍穹，不照游子肠。"}