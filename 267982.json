{"id":"267982","title":"烛影摇红·剪发词，为竹韵作","dynasty":"现代","author":"何振岱","text":"并剪声酣，绺云镜里消何处。新妆争说入时多，薄绾惊非故。莺燕而今漫妒。沐凉风、香滋微露。垂垂齐项，试比龟兹，阿谁娟妩。省却晨梳，拢来一半轻如雾。褪红百匝谢巾绒，押得簪儿住。覆额犹存千缕。记髫年、花前三五。剩怜山色，螺髻依然，照人窗户。"}