{"id":"807743","title":"五綵结同心  贺冯躬暨纳姬","dynasty":"清","author":"陈维崧","text":"隔街争唱，相府莲开，覆额香蝉初裹。红漆车儿稳，绣帘动、压角红珠駊騀。只愁阮妇刚才嫁，飘吴语、绿窗边过。怕难免、粉防脂逻，安顿最宜详妥。连晨书楼长锁，料也应推说，楝花风大。千骑今年，事双双去，笑上丹軿翠舸。郎君佳话人传遍，怪底事、端然瞒我。倘相逢、春宵筵上，百罚深杯方可。"}