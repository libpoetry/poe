{"id":"327720","title":"垂杨·时届禁烟，江柳摇绿，裴回水次，黯然言愁","dynasty":"清代","author":"张景祁","text":"春痕澹沱。指赤阑倒水，绿深江左。隔断虹桥，酒旗无力风前簸。和烟和雨千丝裹。系不住、旧时兰舸。带斜阳、青粉墙西，但暮鸦飞堕。休问前生絮果。是黄染画衣，碧梳鬟朵。绮陌人归，玉鞭曾送斑骓过。飘零张绪谁怜我。又客里、清明槐火。怎知他、独倚高楼，眉暗锁。"}