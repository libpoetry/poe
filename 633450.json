{"id":"633450","title":"寿汪子厚","dynasty":"明","author":"释今无","text":"汪君初度无可说，山僧两手掬明月。赠君明月有光辉，吉祥如意皆欢悦。我有福田君乐耕，一收再收积崚嶒。玉钵自能酬石髓，金风偏解老霜筠。交友每于穷处见，譬如岁底匀新春。厌看云雨反覆手，喜见金兰意气人。意气如君自激昂，古松大柏皆芬芳。但愿慇勤保此心，岁月还看寿者长。"}