{"id":"688113","title":"秋夜吟四章","dynasty":"明","author":"朱朴","text":"更漏长，枕簟凉。佳人思清夜，游子悲故乡。东方未明河半落，北斗正挂天中央，谁家和泪捣衣裳。城上角，城下柝。独宿梦魂惊，罢吟怀抱恶。江上秋风鸿雁来，芙蓉杨柳俱萧索，谁家吹笛梅花落。风披披，露凄凄。草虫互相语，林鸟无定栖。人来不来关塞隔，月出未出天河低，谁家屋头乌夜啼。灯的的，虫唧唧。香炉馀死灰，漏残咽寒滴。孤萤入屋穿北牖，缺月流光隐东壁，谁家机杼当窗织。"}