{"id":"1109002","title":"庆建州叶守","dynasty":"宋","author":"刘克庄","text":"不比群花取次开，晚香高节匹寒梅。分明带得清癯相，故傍层冰积雪来。新贵纷纷竞著鞭，明公于此独恬然。未曾批敕中书考，先判天官二十年。鬓犹点漆面桃红，乾道淳熙辈行空。不是修身存养力，自缘方寸与天通。久立红云一朵边，合于仙里珥貂蝉。偶然梦到人间世，犹拥旌旗管洞天。曾游楚泽咏江蓠，亦向闽山品荔枝。犹幸早春茶未试，故应先取建州麾。处处鸡豚竞赛冬，皆言太守致年丰。老农记得庄生说，姑射仙人恐是公。贵人列屋贮倾城，公独斋居彻骨清。七帙高年高上品，夜窗相伴一寒檠。袖中凝香未必非，建人惟恐我公归。安知世有孤寒士，侧听黄麻侍衮衣。"}