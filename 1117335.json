{"id":"1117335","title":"沁园春","dynasty":"宋","author":"辛弃疾","text":"老子平生，笑尽人间，儿女怨恩。况白头能几，定应独往，青云得意，见说长存。抖擞衣冠，怜渠无恙，合挂当年神武门。都如梦，算能争几许，鸡晓钟昏。此心无有新冤。况抱瓮年来自灌园。但凄凉顾影，频悲往事，殷勤对佛，欲问前因。却怕青山，也妨贤路，休斗尊前见在身。山中友，试高吟楚些，重与招魂。有美人兮，玉佩琼琚，吾梦见之。问斜阳犹照，渔樵故里，长桥谁记，今古期思。物化苍茫，神游仿佛，春与猿吟秋鹤飞。还惊笑，向晴波忽见，千丈虹霓。觉来西望崔嵬。更上有青枫下有溪。待空山自荐，寒泉秋菊，中流却送，桂棹兰旗。万事长嗟，百年双鬓，吾非斯人谁与归。凭阑久，正清愁未了，醉墨休题。杯汝知乎，酒泉罢侯，鸱夷乞骸。更高阳入谒，都称齑臼，杜康初筮，正得云雷。细数从前，不堪余恨，岁月都将曲糵埋。君诗好，似提壶却劝，沽酒何哉。君言病岂无媒。似壁上雕弓蛇暗猜。记醉眠陶令，终全至乐，独醒屈子，未免沈灾。欲听公言，惭非勇者，司马家儿解覆杯。还堪笑，借今宵一醉，为故人来。"}