{"id":"1037174","title":"代冯似宗寿楼文昌","dynasty":"宋","author":"杨简","text":"维山四明，涵奇孕英。或曰降神，为今甫申。倬彼云汉，昭回其文。凤鸣朝阳，决河昆崙。代天而言，粹其德音。补衮大手，石色五有。砥柱中流，屹屹其守。为人所难，一辞万口。文昌大名，太山北斗。云归星驾，持麾东下。乘流御风，琳宫燕暇。山水清晖，亲戚情话。不间遐贱，如某某者。肆筵设席，获教蒙益。缱绻绸缪，问遗不息。万金良药，再生大德。阳复之望，惟公诞辰。何以贶之，秉国之钧。何以寿之，南山之椿。"}