{"id":"813710","title":"题仙姑庙四首","dynasty":"清","author":"杨楷","text":"黑水波翻憾未填，梁成恰值道成年。娲皇也是人间女，鍊石还闻手补天。此身岂等掷鸿毛，入水才回万顷涛。漫道昭君青冢异，祗今遗骨镇空壕。河边竟渡霍嫖姚，幻起云中挂鹊桥。纵祷金人成底事，昆邪无计诩天骄。艳说西方彼美多，合黎山畔伏妖魔。汉封夏册非崇诞，海有灵妃江有娥。"}