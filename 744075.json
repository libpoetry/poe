{"id":"744075","title":"镇朔楼十二韵","dynasty":"清","author":"彭兆荪","text":"杰构基扃护，飞甍旭彩浮。登高今胜地，筑堑古边州。盘漠雕时下，摩空雁亦愁。秦云遥欲压，朔气冷全收。蛾贼连群日，狼烟上将忧。势真同燕幕，交几失蛇矛。飒沓星弧落，䃔䃧奅石投。貙罴千岁劫，猿鹤一军休。关路清烽燧，郊竿袅旆游。黄云屯败栋，碧血锁危楼。目断龙堆戍，魂招鹿塞秋。寒风悲壮士，终古自飕飗。"}