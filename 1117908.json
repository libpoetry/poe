{"id":"1117908","title":"山居戏题二首","dynasty":"宋","author":"陆游","text":"海山缥缈斸云扃，扫地焚香悦性灵。嫩白半瓯尝日铸，硬黄一卷学兰亭。衰颜冉冉临清镜，华发萧萧倚素屏。尊酒不空身见在，莫争天上少微星。病起清羸不自持，年光都上鬓边丝。昏昏雨细梅黄后，漫漫秧青水满时。曲几方床娱永日，矮冠高屐骇群儿。客来莫笑狂颠甚，此处那容世俗知。"}