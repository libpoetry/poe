{"id":"20308","title":"述梦诗四十韵","dynasty":"唐代","author":"李德裕","text":"赋命诚非薄，良时幸已遭。君当尧舜日，官接凤凰曹。目睇烟霄阔，心惊羽翼高。椅梧连鹤禁，壀堄接龙韬。我后怜词客，吾僚并隽髦。著书同陆贾，待诏比王褒。重价连悬璧，英词淬宝刀。泉流初落涧，露滴更濡毫。赤豹欣来献，彤弓喜暂櫜。非烟含瑞气，驯雉洁霜毛。静室便幽独，虚楼散郁陶。花光晨艳艳，松韵晚骚骚。画壁看飞鹤，仙图见巨鳌。倚檐阴药树，落格蔓蒲桃。荷静蓬池鲙，冰寒郢水醪。荔枝来自远，卢橘赐仍叨。麝气随兰泽，霜华入杏膏。恩光惟觉重，携挈未为劳。夕阅梨园骑，宵闻禁仗獒。扇回交彩翟，雕起扬银绦。辔待袁丝揽，书期蜀客操。尽规常謇謇，退食尚忉忉。龟顾垂金钮，鸾飞曳锦袍。御沟杨柳弱，天廄骕骦豪。屡换青春直，闲随上苑遨。烟低行殿竹，风拆绕墙桃。聚散俄成昔，悲愁益自熬。每怀仙驾远，更望茂陵号。地接三茅岭，川迎伍子涛。花迷瓜步暗，石固蒜山牢。兰野凝香管，梅洲动翠篙。泉鱼惊彩妓，溪鸟避干旄。感旧心犹绝，思归首更搔。无聊燃蜜炬，谁复劝金舠。岚气朝生栋，城阴夜入濠。望烟归海峤，送雁渡江皋。宛马嘶寒枥，吴钩在锦韬。未能追狡兔，空觉长黄蒿。水国逾千里，风帆过万艘。阅川终古恨，惟见暮滔滔。"}