{"id":"621693","title":"庚午冬虏儆烽传溯流金陵约同假曹方姚陈诸子北上俱以散馆尚遥深居念独行不可于辛未春遵洄而南而家扁舟不能自聊作纪怀诗十首 其十 远游","dynasty":"明","author":"郭之奇","text":"大隐逊滑雄，远游悲时迫。东北乃迷从，下上日蹁躄。天阍启阖阊，问予欲何适。自陈粗浊资，埃棼故营魄。轻举乍离群，御风期上策。帝遣丰隆先，云乘纷驰蓦。旷历旬始都，遍揖诸仙客。仙客齐相询，下土今焉宅。噫嘻品庶同，事事不异昔。已贵弗思贵，人役俱耻役。所忧踽凉独，行行俱诘詻。稽首祈真言，长跽请丹册。粲然宝诀传，曰道不可迹。漠漠休而魂，至清不汝格。闻命忽形忘，壹气神巳辟。驷虬征无上，总辔览靡隙。逍遥泰始中，何者能吾易。"}