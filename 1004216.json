{"id":"1004216","title":"晋仲文学渊邃方为朝阳鸣凤仆所次前韵及之而荐赐佳章招隐敢再次韵以反之以资他日重会一笑","dynasty":"宋","author":"程公许","text":"丈夫为世用，钓筑辞岩溪。不用身徇道，固可卷而携。侃侃紫阳翁，不践桃李蹊。淳熙用不终，归途此留题。坐令南岩高，万丈谁能梯。倘止论兹山，仅亦培塿低。今如岘首碑，千载令人悽。我辈何适莫，但观道合暌。鸟兽不可群，仲尼非栖栖。"}