{"id":"689160","title":"送杨太常归省三首","dynasty":"明","author":"何景明","text":"扈圣元公在，宁亲季子归。凤凰衔宠诏，驷马动光辉。回驭心先切，题桥志不违。都人看祖帐，共叹此行稀。锦里趋庭日，声华冠蜀都。弟兄今二妙，父子宋三苏。礼乐风云地，旂常日月图。今皇念大祀，未可滞江舻。闻道西南寇，犹多虎豹群。过秦应有论，谕蜀可无文。未返巴山使，空悬栈道军。烦将父老意，归报圣明君。"}