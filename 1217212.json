{"id":"1217212","title":"客赵郑二生者谈欧阳室形胜","dynasty":"元","author":"廖大圭","text":"衡门何萧条，竟日抱冲寂。有客方起余，清怀话山泽。载言欧氏居，乃在龟岩侧。嵌空即遗构，茅茨少人力。上有松可樵，下有泉可食。行游得长林，息偃亦盘石。云横两崖青，月出双涧白。垂萝饮群猿，密荫会归翼。娱情匪一端，悦目固多迹。肥遁谐宿心，逍遥愿同适。闻此感客言，胡乃后良觌。栖迟久欲往，梦寐尝所历。且复留清吟，同宿风雨夕。嘉约讵敢忘，明当理巾策。"}