{"id":"822629","title":"洞庭春色 会同水西二峰特立，曰蜡烛寨，为更名双髻，词以命之","dynasty":"清末近现代初","author":"周岸登","text":"拱揖五华，照影同川，镜中翠鬟。倩月蟾梳就，流苏宝髻，黛蠃点出，菩萨双鬘。悄立亭亭风雾里，似骖凤、飘摇秦女仙。新霁后，对花明柳媚，凝睐嫣然。婵娟。窈冥洞天。想披云帝所，霞翍星钿。更带荔牵萝，宜颦宜笑，晨膏夕沐，和雨和烟。洛水凌波罗袜冷，定微步、春风锵佩环。吹缥缈，寄遥情万叠，白石青莲。"}