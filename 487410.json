{"id":"487410","title":"中秋四山诗 其二 铜井山","dynasty":"明","author":"张元凯","text":"晨弭南湖棹，暮蜡东山屐。千级石磴遥，半岭行云逆。佛宫才数椽，僧厨少四壁。井馀蛟龙腥，阶唯鸟兽迹。崩奔群壑会，居然走震泽。皎月出层岩，窈窕穿树隙。寥空澹而澄，逾高光逾白，一照析秋毫，万象呈圆魄。浮屿俨欲飞，列宿如可摘。峦竹多清音，巢鹘无卑翮。箕踞藉落叶，长啸振孤石。兹夕登兹山，彷佛藐姑射。"}