{"id":"833992","title":"玲珑四犯 梅溪体","dynasty":"清末民国初","author":"易顺鼎","text":"镜里眉山，问收入江南，愁影多少。绀唾痕乾，满地嫩苔都老。一寸离恨天中，又度了、几番昏晓。甚紫房、深锁春魄，尘满定情词稿。蘼芜绿到销魂处，曾印凤鞋春小。旧恩新怨浑难诉，更被银鹦恼。还怕怯胆少眠，禁不得、夜寒花悄。算此情除却，西楼凉月，没人知道。"}