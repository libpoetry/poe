{"id":"698751","title":"九日登芦台怀于鳞元美兄弟明卿诸君子二首","dynasty":"明","author":"徐中行","text":"秋高葭菼大河回，病起层楼雨色开。沧海白云陪下榻，中原落日见停杯。一官已负陶潜兴，九辩谁怜宋玉才。因忆吾侪燕市里，每逢佳节便登台。孤城摇落气悲哉，斥卤黄花也自开。万里乡心随去雁，九河秋色起登台。自怜蓬鬓风尘老，犹忆萸囊汉署来。此日衔杯谁不念，飘零天地转堪哀。"}