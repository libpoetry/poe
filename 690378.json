{"id":"690378","title":"棠溪景","dynasty":"明","author":"张弼","text":"悠悠下村路，望望皆烟树。何处读书声，山禽忽飞去。潮去闸头浅，潮来闸头深。浅深浑有定，不似世人心。登登度西冈，恰与诗人会。归鸟下幽丛，斜阳在冈背。白鹭宿寒塘，寒塘浸明月。懊恼少年心，分明镜中䨮。沧海明月来，古戍行人静。惊见颠张书，满地藤萝影。落日下荒墩，渔舟竞来泊。沽酒更相邀，烟波有真乐。横冈春草深，牧牛牛易饱。短笛两三声，归来山月皎。前冈新路捷，后冈旧路长。负薪归长路，捷路有豺狼。"}