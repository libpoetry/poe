{"id":"591235","title":"送顾玄纬省觐京师因归无锡","dynasty":"明","author":"欧大任","text":"五月麦苗黄，南风藕花白。水驿北归船，饯送勾吴客。顾侯昔隐勾吴墟，闭户颇窥千卷书。前年忽忆罗浮胜，捧檄忻乘使者车。到官十日理山屩，四百峰头采灵药。未论勾漏有稚川，且喜永嘉得康乐。春来种秫无公田，禄米只充酤酒钱。闲寻我辈屏驺从，往往寄饷云霞篇。侯年方及四十四，思玄已著还山赋。台省诸公不可留，林泉发兴翩然去。东门出祖苦匆匆，酒绿蕉黄荔子红。帆席挂时沾暑雨，蒪鲈归日及秋风。秋风先到潞河渚，宁亲上寿尚书府。挂冠即向神武门，扬舲共指春申甫。第二泉头日快哉，彗山犹有读书台。笔逢棐几题诗去，棋掩幽窗赌墅回。小山桂树长吟讽，孤鸿渺渺挥弦送。访古朝登季子祠，寻幽夕宿张公洞。君不见张长公，君不见邴曼容。宦情何有六百石，禄食岂必三千钟。从此著书年月久，玉检瑶编藏小酉。他时我亦卧罗浮，书成寄我山中否。"}