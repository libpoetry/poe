{"id":"816716","title":"玉楼春 春怀","dynasty":"清","author":"董元恺","text":"丈夫飘荡今如此。更上江楼望江水。论交却忆十年时，怀袖未消三岁字。江柳影寒新雨地。无限幽芳徒欲寄。二月春风最断肠，一梦不须追往事。闻道毗陵诗酒兴。何事经年断书信。相期共斗管弦来，今日知音一留听。玉漏声长灯耿耿。星汉渐移庭竹影。寒林晓际别生春，暗数残更不成寝。帘捲青山巫峡晓。红艳影多风袅袅。今日残花昨日开，月色更添春色好。蝴蝶晴连池岸草。客枕幽单看春老。夜深微雨醉初醒，惆怅旧游无复到。年年纵有春风便。楚竹离声为君变。点破繁华四五枝，零落胭脂两三片。未解多情梦梁殿。几度相思不相见。为他人作嫁衣裳，粉泪凝珠滴红线。日暮东风芳草绿。衰柳寒芜绕茅屋。百树鸡桑半顷麻，数尺丝纶一竿竹。此处挂冠凉自足。黄菊倚风村酒熟。有时新月傍帘钩，唱到白蘋洲畔曲。京邑旧游劳梦想。中岳深林人独往。数村残照半岩阴，十亩春蔬一藜杖。一度相思一惆怅。心在君家辘轳上。随风好去落谁家，杨柳败梢飞叶响。"}