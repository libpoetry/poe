{"id":"643165","title":"题具庆堂为赵参议作","dynasty":"明","author":"胡奎","text":"日出大梁城，照见黄河清。黄河清见底，四海歌升平。紫垣星高黄道正，积善之家有馀庆。平原赵公忠孝门，食君之禄承君恩。承君恩，食君禄，白发高年膺五福。堂前大椿八千岁，架上群书三万轴。请以五色线，为补舜衣裳。普令天下人，同登具庆堂。爱日熙熙舒以长，颠崖化为仁寿域，万亿苍生赖苏息。"}