{"id":"472526","title":"览古诗十首 其六","dynasty":"明","author":"张元凯","text":"达节圣所贵，止足愚罔图。历观功名士，负乘摧中途。独慕文成侯，始终与道俱。沛中殆天授，圮上非神乎。扶汉汉已王，仇秦秦已无。白首未言迈，赤松以为徙。于此犹人间，忍见良弓枯。晚岁招四皓，羽翼聊代吾。出处何从容，千载称为儒。西京谁继躅，贤哉二大夫。"}