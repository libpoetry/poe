{"id":"432075","title":"赠内二首","dynasty":"近现代","author":"张采庵","text":"伐檀门巷捉咿嘤，竹马相逢唤小名。世事苍黄人并老，云容朱碧眼双清。典钗长念艰虞日，祝发难圆净慧盟。嫁得萧郎百无用，梅花瘦尽况他生。百炼精金顾合婚，拟烧红烛觅诗痕。萧疏故苑寒逾俊，欢喜冤家怨亦恩。霜后情怀宜蕴藉，秋来况味足温存。东坡好句君当记，莱菔生儿芥有孙。"}