{"id":"1164866","title":"冬夜宿仙游寺南凉堂呈谦道人","dynasty":"唐","author":"岑参","text":"太乙连太白，两山知几重。路盘石门窄，匹马行才通。日西倒山寺，林下逢支公。昨夜山北时，星星闻此钟。秦女去已久，仙台在中峰。箫声不可闻，此地留遗踪。石潭积黛色，每岁投金龙。乱流争迅湍，喷薄如雷风。夜来闻清磬，月出苍山空。空山满清光，水树相玲珑。回廊映密竹，秋殿隐深松。灯影落前溪，夜宿水声中。爱兹林峦好，结宇向溪东。相识唯山僧，邻家一钓翁。林晚栗初拆，枝寒梨已红。物幽兴易惬，事胜趣弥浓。愿谢区中缘，永依金人宫。寄报乘辇客，簪裾尔何容。"}