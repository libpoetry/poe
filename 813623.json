{"id":"813623","title":"行路难二首","dynasty":"清","author":"李锴","text":"蒲桃美酒留所欢，酒底对面藏波澜。几人三五寻甘言，为君一歌行路难。君不见优施尊前好起舞，臧会无言成面阻。又不见二子戕，三士死，杀人如杀鸡，宛转当前死。行路难，可若何。南邻鸡犬自唱叫，老死慎勿相经过。吾闻泰山之巅不可以走马，吕梁之壑不可以荡舟。伯昏下垂二分足，丈人被发且习流。乃知岩形外张非至险，至险伏在阴之幽。我将探索之，不可得其繇。前揖问夫子，劝我长归休。"}