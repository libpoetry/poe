{"id":"857244","title":"寄李常伯满粹翁","dynasty":"宋","author":"王令","text":"我思古人不可见，独以两眼纸上求。苦读才疲即伏枕，亦冀梦寐从之游。每疑贤圣世间有，岂独古出今则不。心之所藏弗面见，常恨世腹不可搜。虽然其中充美者，间或外发文章彪。扬淮而南谁名声，盛说李满乾万喉。青天白日所同见，众亦不敢加瑕疣。而余零丁始就学，独矫众弃先拈收。要其所学与必至，不止颜孟须孔周。决将健走独取到，顾我不肯少待留。新诗惠见荐自詟，若遇重压并见投。星机织成付地锦，神冶铸出舂天矛。辉光交华目反眩，噍咀过美涎并流。退归畏爱复愿学，恍若见富潜谋偷。顾其才力非当对，犹以一发纼十牛。使我苦勉不少得，搦笔欲下先惭羞。有如姣恶各具体，肉骨不可强彫锼。或云才华乃天与，何寡不益多仍裒。几时高车得会合，预期蹈抃呼旁陬。临风呻哦欲有寄，自恨拙茧无长抽。"}