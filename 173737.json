{"id":"173737","title":"题灵岩·马烦箠策车驰毂","dynasty":"宋代","author":"鲜于侁","text":"马烦箠策车驰毂，终岁尘劳常碌碌。喜闻岩寺在山中，路转清溪入幽谷。乍行山口疑洞天，穷深一上翻平田。千层台殿隐林木，四面石壁生云烟。山僧迎门笔相揖，为语祖师存德迹。屈指于今八百年，已在西来达摩前。鹤鸣飞止黄金地，锡杖涌起清凉泉。境称四绝名天下，天台石桥乃其亚。千峰不改岁寒时，一水最怜秋月夜。半生游学颇艰辛，且向空山老此身。也知方丈安禅处，解笑东西南北人。"}