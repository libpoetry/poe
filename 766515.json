{"id":"766515","title":"沁园春 其二 魂","dynasty":"清","author":"黄燮清","text":"鬼也仙乎，绰约因依，风前细腰。记珠帘偷度，如云渐远，粉墙遮住，似月难招。独帐灯残，离筵酒醒，长夜能经几次销。无人处，认相思庭院，芳径斜抄。苗条倩影难描。但趁著、游丝过灞桥。被竹声带起，微闻金佩，花阴吹转，惯怯琼箫。瑟瑟惊秋，悠悠成梦，一剪湘兰泣楚骚。红窗静，怕紫烟飞去，好护冰绡。"}