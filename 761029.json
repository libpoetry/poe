{"id":"761029","title":"霜花腴 怀梦窗杨柳阊门故居即用其自度曲韵","dynasty":"清","author":"郑文焯","text":"过江旧客，怅倦游、浮生误了儒冠。西馆花飞，南桥萍老，吴城久住偏难。水天梦宽。奈燕归、飘泊依前。叹巢痕、阅尽东风，夕阳乔木想高寒。京国旧居如驿，又金阊柳色，几换吟蝉。华屋空丘，神州沈陆，苕苕此恨谁笺。夜钟到船。认故山、愁黛连娟。感年芳、送老秋词，断云和梦看。"}