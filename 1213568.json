{"id":"1213568","title":"蔡州至马乡遇大雪有作","dynasty":"元","author":"陈孚","text":"北风一夜声汹汹，大地吹如银浪涌。古槐夹道万玉虬，向人夭矫欲飞动。蔡州昔读昌黎碑，疾驰文城见真勇。我今跃马蹴瑶琼，马怒长嘶耳双耸。平生凛凛铁石心，意行万里无关陇。肤爪皴裂岂复问，政要岁寒报天宠。回头却笑鹤发翁，地炉如猬缩拥肿。"}