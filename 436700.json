{"id":"436700","title":"辛丑清明后三日诗社诸君燕集于封仲坚别墅谈笑竟日宾主乐甚然以未得吾兄弟数语为不足既而遁庵兄有诗余独未也主人责负不已因赋以应命云","dynasty":"金末元初","author":"段成己","text":"燕子归来人未归，平生事业与心违。天翻地覆春仍好，雨打风吹花又稀。澹抹平林烟冉冉，乱飘香雪絮霏霏。可怜光景诚虚掷，坐对虚尊到夕晖。善恶人情已饱谙，岸纱宴坐看晴岚。折腰不是渊明懒，作吏元非叔夜堪。老去一觞犹有味，病来万事更何贪。从头悉读行年记，惭愧春风四十三。"}