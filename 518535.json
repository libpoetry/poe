{"id":"518535","title":"游风洞寺","dynasty":"明","author":"张吉","text":"驱车破苍烟，飞壑见此洞。绝顶入清寒，凡躯断登羾。谺然敞今古，青壁色飞动。一径彻丹崖，残碑得扪弄。凌虚有高阁，远目聊一送。秋色淡江天，跳出几云梦。错落解金鱼，铿铮鸣铁凤。惨澹一老僧，无言守虚瓮。捧觞随地主，偶尔逐啽哢。岭南虽高秋，残暑敌夏仲。名区更幽赏，絺绤堪一讽。志适形乃忘，真能变炎冻。安得登吾民，于于免哀痛。"}