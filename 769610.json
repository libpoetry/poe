{"id":"769610","title":"满江红·丁酉夏，穫麦村中，感情即事，得词八首，不避俚俗，漫抒真率云尔 其二","dynasty":"清","author":"陆震","text":"吏去无哗，听野老、依然叹作。叹此日、天如不雨，残年安托。已苦怀山长降割，何堪铄石还敷虐。乍晴郊、四望密云生，都垂脚。雨夜响，晨犹落。更今日，绵于昨。喜良苗新起，绿畴如削。可料秋来饶黍稷，不忧老去填沟壑。荷天公、立转好年光，田家乐。"}