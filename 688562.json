{"id":"688562","title":"海珠登眺","dynasty":"明","author":"许炯","text":"楼阁参差映碧空，六鳌擎出蕊珠宫。微茫烟浪无人到，咫尺蓬莱有路通。缥缈乘槎观日月，依稀浮海驾蛟龙。黄湾东去银河涌，障尽狂澜是此中。万顷玻璃浴化城，龙宫隐隐送钟声。寺从宝镜光中见，人在冰壶影里行。锦水连天斜日照，白云满地暮潮平。他时载酒清秋夜，更醉波心看月明。未羡山阴雪夜舟，越王城外有瀛洲。千寻浪捲四时雨，八面风生六月秋。荡桨客来先起鹤，渡杯僧过不惊鸥。凭虚纵目云霄近，北望长安天际头。三岛楼台一水分，桃花隐映武陵津。洲僯玄圃断来往，门对青山作主宾。日暖海云浮栋宇，夜深灯火乱星辰。清风明月无拘束，尽付渔舟吹笛人。"}