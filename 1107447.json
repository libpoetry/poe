{"id":"1107447","title":"寄题蒋学正三径庵","dynasty":"宋","author":"史浩","text":"浮名两角竞蜗牛，举世谁人肯罢休。鼻祖独能轻汉魏，耳孙宁不慕羊求。似闻竹外三家市，犹占溪头十里秋。安得枯藤破烟暝，细寻佳处赋清幽。纷纷俗子信么么，过眼何须问唯阿。三径固知皆坦路，一庵聊复障颓波。陶潜彭泽思松菊，贺老鉴湖吟芰荷。闻说与君同得道，月明风静每相过。"}