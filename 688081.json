{"id":"688081","title":"泛舟严陵","dynasty":"明","author":"朱同","text":"江水环山触处开，长歌轻拨浪花回。舟行转尽疑无地，又拥云山一簇来。雨声彻晓收不住，船头水高三尺强。只许多买山阴酒，中流击楫歌沧浪。千滩水没浪花浮，鼓枻乘涛喜顺流。两岸青山看不尽，扁舟五日到严州。来时水没干滩平，归去水落石峥嵘。却看岸痕思前日，舟在垂杨树巅行。"}