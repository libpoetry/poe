{"id":"789568","title":"倦寻芳  次韵黄韵甫大令春日过竹素园","dynasty":"清","author":"张景祁","text":"埽花甃古，扶柳亭欹，销减吟兴。杏煖饧香，都付玉箫吹冷。尘幕已迷归燕梦，绿波不照惊鸿影。怕凭栏，又蹉跎过了，艳阳芳景。念十载、吴霜点鬓，侧帽闻歌，前时重省。醉倚金鞭，零落翠钿谁剩。门外莺声如报客，乱红堆满来时径。莫句留，渐沙堤、月明人静。"}