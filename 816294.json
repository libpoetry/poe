{"id":"816294","title":"度仙霞岭步周栎园壁间原韵","dynasty":"清","author":"黄惠","text":"朱霞天半接高峰，怪石森罗拥翠蓉。竹外茶铛敲雪煮，溪边水碓带烟舂。危嵝尽入云林画，绝磴来寻康乐踪。四度出关缘底事，几人辛苦一僧慵。行李萧萧雪戒途，千寻岩壁一筇扶。泉流涓滴终归海，山势盘纡直到吴。衣上岚光行处散，藓深碑字望来无。使君自有宣城句，我亦喁于兴不孤。"}