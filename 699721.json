{"id":"699721","title":"客司即事四首","dynasty":"明","author":"郭之奇","text":"无辱无荣典客名，来王来享向人成。朝朝研墨磨朱卷，停笔槐阴听啭莺。肘后诸方莫漫嗟，自从九折当医家。但随夔步含鸡舌，还守蜗居远鼠牙。终身于物共推移，大隐金门是我师。眼不皆青从世尔，玄如尚白欲谁欺。若道长安未若家，微官清况尽堪誇。凭他风雨迷天路，不入曹椽似水衙。"}