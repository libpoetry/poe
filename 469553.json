{"id":"469553","title":"蓟门行赠张伯诲将军","dynasty":"明","author":"杨承鲲","text":"蓟门三日风日黄，惊尘涨天归路长。禁柳条寒半欲折，边榆叶稀天欲霜。将军角弓控不发，枥上鸣镳动咆哱。玉帐高褰瀚海云，朱旗半掩孤城月。城头落月照皇都，万家漠漠秋烟孤。暮天军中一事无，蹴鞠笑踏红氍毹。绣帘银烛夜惨淡，仰视河汉西南趋。乳皮薤白金城酥，满堂醉客争樗蒲。将军大呼一掷万，袒臂已觉无全胡。天子但顾西南隅，穷荒萧条八月雪，鸣雁哀叫胡雏呼。云中古戍烽堠紧，渔阳劲卒胆气粗，天山茫茫白草枯。文皇遗铁生紫翠，至今群胡不敢动，侧目啮指空惊吁。英雄出塞薄万里，龟兹于阗入版图。君不闻北斗之下为中国，太宗灭蛮心未休，翠华却过北斗北。千秋仰见肇造难，万古长沙泪沾臆。"}