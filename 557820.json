{"id":"557820","title":"挽双溪词","dynasty":"明","author":"张弼","text":"朝望双溪，暮望双溪。双溪竟何在，白云白离离。??云之下，宛宛见我居。松杉槐影相掩映，碧瓦鳞次黑板扉。灵根昔均庆，具迩同燕嬉。一痛灵根殒，再惊伯氏违。呜呼伯氏，我心孔悲。尔疾作兮，谁调刀圭。尔殒兮，谁进餔麋。尔含殓兮，谁施衾□。尔临穴兮，谁执绋纚。尔其虞兮，谁为奠卮。匜匪无人也，弗我弟为。呜呼伯氏，我心孔悲。笳鼓竞惨切，旅馆风凄其。安得两肘出翼翻然化黄鹄，千里万里望双溪而南飞。精神恍恍听遐骛，此身局束将安之。朝望双溪，暮望双溪。我思伯氏无穷期，我思伯氏无穷期。"}