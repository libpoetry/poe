{"id":"1130608","title":"再次韵兼简李道夫","dynasty":"宋","author":"韩驹","text":"麦秋宜晚起，况复雨频频。桃竹犹能杖，柴车未可巾。闲分酒贤圣，静记药君臣。会有骑鲸李，来陪贺季真。李侯梨饤坐，风味胜仁频。投老须鸣玉，相看尚秃巾。便应寻木客，何必问波臣。不复来城市，从人笑我真。犹记一麾出，敢论三顾频。馀生过飞鸟，幻事捏空巾。学道无疑怖，忧时有主臣。买舟苕霅去，我亦号玄真。"}