{"id":"1111155","title":"挽故丈母莱国夫人沈氏三首","dynasty":"宋","author":"许及之","text":"北使复南迁，尚书大节全。长公身致相，冢妇世称贤。象服宜偕老，鱼轩遽溘先。哀伤动行路，谢傅况中年。林泉当丝竹，丞相巧安贫。珍重承夫意，清修报主身。指千随嗜好，体一写姻亲。更有衔恩者，妻孥寄食频。爱女终身托，婴儿半路遗。讣音非不达，忧思恐难支。已及黄泉见，应怜白首期。爱恩均罔极，泪尽挽歌词。"}