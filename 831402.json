{"id":"831402","title":"金缕曲 其一","dynasty":"清末民国初","author":"林朝崧","text":"海燕重来否？问栖香玳梁金屋，甚时能彀？薄命天涯俱沦落，冷眼人前惯受，最苦是西楼分手。欲遣断云留残月，恨晓风容易吹杨柳。斟未了，翠樽酒。十分慰藉牵郎袖，道从今旧情休变，后逢终有。梦里箜筱朱书在，难觅北亭卢舅。怕则怕盟言轻负，一瓣心香齐声祝，祝东风种出双红豆。天肯许，绿章奏。"}