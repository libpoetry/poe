{"id":"722104","title":"红石榴","dynasty":"明末清初","author":"屈大均","text":"百叠裙裾染赩霞，仙人剪作此灵葩。光凝蝙蝠千年血，丹吐芙蓉万点砂。奇树旧分西海种，孤根元逐汉臣槎。珊瑚不敢言烽火，枝干何如朵朵花。光争龙烛是流晖，不夜名葩世所希。绛萼烧时云尽暖，丹须湿处露多肥。枝枝影为朱天出，朵朵香同赤帝归。更喜千房同一蒂，清泠不使玉浆微。真疑夜火百枝然，晞采扶桑色正鲜。吐纳朱光成十日，芬披丹气作双烟。膏凝可酿扶南酒，裙绉堪留太液仙。千叶垂腴嫌太密，有时难见晓妆妍。晔晔珊瑚映水宜，炎云沐浴更生姿。承风影拂河阳树，向日心倾若木枝。珠熟紫房开莫早，丹成朱火养休迟。不教纤手频来折，留烛兰堂欲暮时。丹若枝枝越女家，红争一朵髻边霞。煎成药饼须千叶，捣作香脂费几花。倾向玉盘新滴沥，移来金谷旧纷葩。水晶千子怜如一，浸液霜滋似露华。并蒂分贻弄镜人，荧荧一瓣上丹唇。红华自得江郎颂，朱实谁誇石氏珍。奇丽总无山海别，馨香更为雪霜新。簪来玄髻如朝日，解化南威艳绝伦。才看绛采满繁茎，已望天浆一雪酲。烽燧每教人巧笑，冰霜难夺尔孤荣。朱房荐处蒲萄让，素粒开时小凤争。华实有谁能并丽，为君裁赋答奇生。灼灼红牙大火含，玉颜酡为露华甘。施朱已似东家赤，染粉何须北地蓝。叶作香汤争午日，花为仙酝盛琼南。辟兵符子兼双朵，儿女纷纷角髻簪。结就金牙重压檐，摘来教且贮香奁。双房自得黄牛直，一实人争白马甜。夏吐已怜缃的满，秋开还爱绛须添。朝朝相对丹晖坐，扇暑风多不捲帘。重结重开一岁中，端阳节后未枝空。甘成玉液能疗渴，白就丹砂可养蒙。石虎苑中传子大，香炉峰上更花红。垂光九夏多炎德，吐尽精华为祝融。"}