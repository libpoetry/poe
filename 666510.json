{"id":"666510","title":"嵩邱歌送蒋子云","dynasty":"明","author":"薛蕙","text":"君不见衡恒泰华奠九州，豫州巨镇名嵩邱。中天照耀白日景，后土灌注黄河流。往者天皇题宝帙，五岳真形标第一。三花隐映玉女台，二峰罗列仙人室。曾闻轩后驻云軿，复有周储吟凤笙。缑氏山头鸾鹤去，鼎湖水上蛟龙迎。君看万乘亦何似，古人弃之如脱躧。纷纷流俗笑此言，肯把山林易青紫。世间万事俱零落，何用明珠弹鸟雀。因嗟季子狭三河，转忆尚平娱五岳。我今思归殊未还，梦中每每游仙山。颇疑羽翼落天外，但觉烟雾非人间。君不见谢公李白神萧爽，天姥罗浮梦来往。予也频梦山中游，心知自是神仙流。异时最爱安期术，拟卧名山采芝术。羽化青云虽未期，肥遁丹崖讵为失。送君南行洛阳道，一望嵩山愁绝倒。溪口空馀踯躅花，涧中不见菖蒲草。薄游已自厌风尘，多病祗堪学隐沦。明年定访浮邱伯，为扫云林作主人。"}