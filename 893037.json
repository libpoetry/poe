{"id":"893037","title":"初除直讲献内阁冯学士孙侍郎","dynasty":"宋","author":"宋祁","text":"圆海崇遗教，中陵育茂材。雾从仙市合，风向舞雩来。宝篆侔东壁，儒篇访曲台。泮芹参上俎，燕彗拥轻埃。鼓箧华冠聚，丘山缥帙开。虫形浮墨沼，鼠耳绽经槐。有客缘承乏，无庸愧滥陪。难重汉家席，易眩鲁门杯。学困青箱广，书愁皓首催。空尘博士议，不称洛阳才。高阁连云景，层城枕斗魁。惟应仲尼冶，未惜铸颜回。"}