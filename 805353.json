{"id":"805353","title":"贺新郎 过废园","dynasty":"清","author":"万锦雯","text":"四壁堆荒瓦。是当年、遗基剩址，凌云之厦。一自风流销散后，无复诗坛酒社。但景物、依然潇洒。短白长红新刺眼，问野花、烂熳谁栽者。人不到，自开谢。唾壶敲缺悲歌罢。叹人间、繁华能几，真如传舍。多少王侯罗第宅，尽入渔樵闲话。算只有、青山非借。我欲支颐看爽气，又日之久，夕矣牛羊下。空徙倚，意难写。"}