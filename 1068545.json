{"id":"1068545","title":"颜夷仲有次韵少无适俗韵诗少逸既和之不可不赋","dynasty":"宋","author":"王安中","text":"少无适俗韵，市朝等居山。所思鲁柳惠，去我今千年。官曹不厌卑，危虑忘冰渊。身恬道故在，心傲蒙漆园。颜丞赏我趣，屡顾尘埃间。我久作常语，何得君来前。东归散俄顷，翩若风中烟。此意念莫领，搔发空垂颠。出门久无味，不如杜门闲。君方笃行李，谅以吾言然。"}