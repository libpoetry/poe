{"id":"813095","title":"五十书怀五首","dynasty":"清","author":"张洵佳","text":"重重陈迹怕思量，半百年华过眼忙。秋老池塘莲并蒂，星联参昴夜生光。家居栗里归犹未，路过邯郸梦正长。今日宾僚齐酌我，惭他众口说官强。频年骨肉感沧桑，姐妹花雕伯仲亡。清比梅花怀大阮，香无桂子落偏房。黄粱春梦惊心早，白发秋娘压线忙。生女如儿聊自慰，教他揖客效男妆。此去行藏总听天，谁言宦海竟无边。游梁词赋冯空撰，及第文章信口传。谷吏何尝无傲骨，好官原不在多钱。须知成败非人力，看我撑持十八年。煦人原是要东风，争奈韶光一霎中。振策茫茫怀后路，登场衮衮看诸公。十年乡思纯鲈渺，两载民情水乳融。莫羡榴花红似火，虑他叶落先梧桐。长沙何必哭途穷，得马原来失马同。衰世谁为强项令，主人自号信天翁。閒吟梁苑诗千首，要买陶家地数弓。不改读书人本色，好留面目到江东。"}