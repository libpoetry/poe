{"id":"1200811","title":"双调 水仙子 失题","dynasty":"元","author":"无名氏","text":"青山隐隐水茫茫，时节登高却异乡。孤城孤客孤舟上，铁石人也断肠，泪涟涟断送了秋光。黄花梦，一夜香，过了重阳。夕阳西下水东流，一事无成两鬓秋。伤心人比黄花瘦，怯重阳九月九。强登临情思悠悠，望故国三千里，倚秋风十二楼。没来由惹起闲愁。常记的离筵饮泣饯行时，折尽青青杨柳枝。欲拈斑管书心事，无那可乾坤天样般纸。意悬悬诉不尽相思，谩写下鸳鸯字，空吟就花月词，凭何人付与娇姿。一春鱼雁杳无闻，千里关山劳梦魂。数归期屈指春纤困，结灯花犹未准。叹芳年已过三旬，退莲脸消了红晕。压春山长出皱纹，虚度了青春。"}