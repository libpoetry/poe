{"id":"169793","title":"檄中原·大哉我宋得天下","dynasty":"宋代","author":"陈宓","text":"大哉我宋得天下，仁比三代泽过之。太祖太宗贻典则，真宗仁考父母慈。熙丰足国振百度，要使宇内无蛮夷。哲宗元佑建皇极，敬用贤哲如蓍龟。百年上下享安泰，万里一域惟熙熙。春阳浩荡不肃物，遂使异类窥京师。当时臣子不知义，视虏豺豹身狐狸。曲生苟活竟亦死，甘堕狡计宁非痴。三光晦昧五岳坠，二圣北狩无还期。忠臣至今痛入髓，下逮童騃犹歔欷。嗟尔中原旧豪杰，久效左衽心何为。譬如屈伏猛兽下，荷戈伺便当乘机。如何颜厚不愧耻，反助貙虎为熊罴。数穷六十又且半，天意悔祸人知思。王师六月降时雨，洒尔万国苏鳏嫠。汝犹不念汝祖父，靖康锹祸几无遗。子孙壮大不能报，臣妾仇虏称男儿。天戈所麾速响应，拯汝涂炭革汝非。吾皇仁圣又薛俭，视民如子伤如饥。汝今效顺谨勿迟，同我四海长欢嬉。"}