{"id":"703024","title":"和吴石山四首 夏日偶成","dynasty":"明","author":"谢迁","text":"一帘草色雨添青，高揖轩岐补难经。当午竹床眠正熟，隔林茶臼梦初醒。泉深丹井时分杓，云暗松溪漫采苓。我欲相从传秘诀，龙泉山顶结茅亭。曾约相携上翠微，柳蜩忽变杏蜂飞。琴囊剑匣归须早，白雪阳春和更稀。苔衬屐痕通药圃，云移潭影上渔矶。悠悠世路真如梦，往事何劳问是非。湖庄寥廓众峰青，昼挹凉风夜数星。竹杖芒鞋溪上路，直阑横槛水边亭。榻常扫处书高枕，茶自煎时户反扃。闻道攒眉来入社，好音先慰北山灵。十里湖山著小庄，閒情聊复为诗忙。不辞罚数依金谷，忽遇知音倒锦囊。两屐漫寻芳径曲，一壶侧挂小车旁。有时梦入西堂夜，雨后春香草满塘。"}