{"id":"1118283","title":"寄题朱元晦武夷精舍五首","dynasty":"宋","author":"陆游","text":"先生结屋绿岩边，读易悬知屡绝编。不用采芝惊世俗，恐人谤道是神仙。蝉蜕岩间果是无，世人妄想可怜渠。有方为子换凡骨，来读晦庵新著书。身闲剩觉溪山好，心静尤知日月长。天下苍生未苏息，忧公遂与世相忘。齐民本自乐衡门，水旱那知不自存。圣主忧勤常旰食，烦公一一报曾孙。山如嵩少三十六，水似邛郲九折途。我老正须闲处著，白云一半肯分无。"}