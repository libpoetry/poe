{"id":"682764","title":"送谭影木再游吴","dynasty":"明","author":"区怀瑞","text":"终漏不成寐，络纬相促急。惊听歌骊声，起视江水立。征车候启明，壁幰初霜入。故人千里意，鹬毳不遑缉。想及春明时，还袂珠衫湿。别路委粉滋，柳花天外泣。君从圆月来，还向魄初去。圆缺感赠君，奚囊不肯驻。忆晤白下时，称诗宛童孺。丱角复出门，九华远相慕。得句知渐新，逢人岂如故。豁恨袖短书，三载虚情素。"}