{"id":"790790","title":"河北藩镇之祸","dynasty":"清","author":"张洵佳","text":"中华沦左衽，戾气先相应。唐代藩镇强，河北风犹劲。留后传子孙，称兵抗朝命。吞噬在邻封，强宗屡易姓。废立在牙军，太阿倒持柄。其人居化外，渐与番戎近。果然五季朝，契丹狡乘衅。唾手十六州，割之于石晋。从此大河北，寸土无乾净。金源起继之，世与中华竞。蒙古起继之，复将中华并。割据四百年，大乱无时定。乱机何时开，开自唐藩镇。"}