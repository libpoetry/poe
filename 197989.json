{"id":"197989","title":"过高平县·蚩尤食昴乘鬼车","dynasty":"宋代","author":"李复","text":"蚩尤食昴乘鬼车，韩国为窟秦为蛇。韩人畏蛇渡河走，杀气吹断邯山斜。秦鼓一击赵括死，四十万人坑黄沙。白日忽落天地黑，鸮衔碧火来人家。至今野土尽血色，古镞渍血生铜花。髑髅衔恨骨不朽，千岁开口生齿牙。秦怒垂涎急饥腹，孱赵轻搏婴其毒。折戟沉枪铁半消，洗磨赤璺曾封肉。冤气不绝起凄风，满眼山川无草木。昼阴夜惨少行人，愁雨荒烟闻鬼哭。秦兵扫荡六国尘，兵祸弗戢须焚身。博浪金椎击不死，亡秦终是韩国人。"}