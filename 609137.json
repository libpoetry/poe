{"id":"609137","title":"自江门进帆海上作","dynasty":"明","author":"区大相","text":"众流趋海若，大壑去鸿蒙。失路矜河伯，中途遇苑风。纳川归浩浩，噫气入逢逢。穷发还过北，扶桑更向东。鹏身起羊角，鱼翼掩舟蓬。巨浸浮天外，回流出地中。槎来如有信，帆去若乘空。万国波涛接，三山烟雾通。游门思孔圣，垂钓想任公。登碣心犹壮，乘桴道未穷。临深谁复测，善下理能终。"}