{"id":"18432","title":"赠江州李十使君员外十二韵","dynasty":"唐代","author":"白居易","text":"我本江湖上，悠悠任运身。朝随卖药客，暮伴钓鱼人。迹为烧丹隐，家缘嗜酒贫。经过剡溪雪，寻觅武陵春。岂有疏狂性，堪为侍从臣。仰头惊凤阙，下口触龙鳞。剑佩辞天上，风波向海滨。非贤虚偶圣，无屈敢求伸。昔去曾同日，今来即后尘。中年俱白发，左宦各朱轮。长短才虽异，荣枯事略均。殷勤李员外，不合不相亲。"}