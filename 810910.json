{"id":"810910","title":"暮春游宝觉寺","dynasty":"清","author":"王竹修","text":"裙屐联翩屯北行，春风骀荡拂吟旌。看来时事佛无语，悟到禅机石有情。洗耳听经愁自解，敲诗品茗句偏清。愿依净土消尘障，莫管人间鹬蚌争。谷雨才过风日晴，閒从宝刹会鸥盟。塔高殿敞禅机伏，鸟语花香逸兴生。山色苍苍藏月色，吟声朗朗和钟声。劳人到此尘心净，恨不皈依断俗情。"}