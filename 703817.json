{"id":"703817","title":"朱叔祥虹山园三首","dynasty":"明","author":"韩上桂","text":"城市嚣尘甚，君家自一村。牵萝护墙瓦，倚筱补柴门。岩密含云宿，林深杂鸟喧。灌园陈仲子，口吃不能言。水阁波光远，山亭翠色微。樵歌来别径，文酒度清晖。地苦竹从瘦，潭深鳜故肥。主人浑无着，鸥鸟自忘机。锦石奇如画，苔痕细作钱。幽花轻压砌，衰柳淡萦烟。架稳从莺坐，竹惊扰鹤眠。何因邻别洞，步屐任经年。"}