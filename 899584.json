{"id":"899584","title":"尾犯 山庵有梅古甚，老僧云：此树近百年 矣。余盘礴花下，竟日忘归，因有感于孤山，为赋此调","dynasty":"宋","author":"张炎","text":"一白受春知。独爱老来，疏瘦偏宜。古月黄昏，许松竹相依。晕藓枯槎半折，影浮波、渴龙倒窥。岁华凋谢，水边篱落，雪后忽横枝。百花头上立，且休问、向北开迟。老了何郎，不成便无诗。惟只有、西州倦客，怕说著、西湖旧时。难忘处，放鹤山空人未归。"}