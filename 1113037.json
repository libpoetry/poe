{"id":"1113037","title":"秋后积雨起水曾舜卿朱秀文有诗用韵作俳谐体田家苦三叠","dynasty":"宋","author":"张侃","text":"秋雨霖淫数日间，耳边未听雨声閒。传闻农子愁无寐，心愿乌云且入山。戽水乾忙衣袂凉，旋炊湿稻当家常。连年成熟今年水，谁信微阴能夺阳。积雨因风骤作寒，又吹浊水浸牛栏。须知此去盘中饭，一似鲇鱼上竹难。"}