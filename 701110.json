{"id":"701110","title":"广济城楼宴集追和云田宪副韵呈熊府尊时筠寇初平扳筑方就","dynasty":"明","author":"符锡","text":"时危城守缮于年，童子能歌郡伯贤。累石层台云汉出，滨江飞槛凤洲连。委蛇退食开尊暇，徙倚晴空放睫便。反侧自堪清净理，淮阳几许借高眠。贼埶筠山火始然，风尘腹里亦诸边。王师幸忽收残孽，使节遥临感去年。此日台隍劳捍屏，他时氛祲净江天。卜居有约还兼倚，生计无劳问郭田。"}