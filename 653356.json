{"id":"653356","title":"为翁载道同年题望云图","dynasty":"明","author":"张宁","text":"云飞处，泸之浔，朝朝暮暮生幽阴。天高地迥望不极，长风落日愁人心。忆昔童稚年，慈颜蚤相背。萱花再发椿株荣，白首青毡望儿贵。儿今已贵双亲存，萧条菽水违晨昏。吴中烟水空回首，三峡哀猿啼断魂。君门万里从来语，翻笑庭闱今复尔。悠悠忠孝两迟回，却望孤云泪如雨。踌蹰未已云飘扬，欲飞无翼川无梁。儿心愿作西郊雨，万里随云下故乡。"}