{"id":"703415","title":"庚寅三月","dynasty":"明","author":"释今严","text":"寂历空山春鸟啼，孤城遥望海天齐。东郊战马嘶寒戍，南浦楼船锁大堤。血染燕台谁恸哭，笳吹粤岭尽流涕。明朝又是逢寒食，一曲长谣日已西。日落黄云万井阴，临流一望欲沾襟。可怜蓟北春风起，吹向江南绿树深。壮志已消金虎梦，何人方作卧龙吟。海门几月重围里，芦荻渔歌自古今。"}