{"id":"622519","title":"过钓台","dynasty":"明","author":"郭之奇","text":"我闻富春叟，名悬霄汉端。身避云台选，心依水石寒。玄纁尔何物，纷纷动泽兰。物色徒相访，结念本如磐。浮云山外出，客星座上看。加腹寻常事，那使天象干。人生各有志，助理亦非难。举目视周党，犹能薄一官。以兹长叹息，振衣还故峦。试看马革裹，何似羊裘安。滹沱意未报，回溪翼几残。祇今千馀载，惟传七星滩。晓日临苍碧，秋烟拂钓竿。清风不可见，玉露洒朝澜。"}