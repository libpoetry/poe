{"id":"761484","title":"水龙吟 二月十八日大雪中作","dynasty":"清","author":"况周颐","text":"雪中过了花朝，凭谁问讯春来未。斜阳敛尽、层阴惨结，暮笳声里。九十韶光，无端轻付，玉龙游戏。向危阑独立，绨袍冰透，休道是、伤春泪。闻说东皇瘦损，算春人、也应憔悴。冻云休捲，晚来怕见，欃枪东指。嘶骑还骄，栖雅难稳，白茫茫地。正酒香羔熟，玉关消息，说将军醉。"}