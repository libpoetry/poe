{"id":"790521","title":"题澧塘先生习静图","dynasty":"清","author":"夏炜如","text":"黑云压山风怒号，沧溟郁拂生波涛。长鲸撇空老蛟伏，贝阙震荡珠宫摇。刹那声停势亦敛，屏翳卷旆阳侯逃。澄鲜万里平一镜，荧荧孤月悬层霄。乃知动静本相倚，断不判若东西曹。伊人谛观得真旨，屏除嗜欲祛尘劳。养元以和守以一，泊尔便欲淩松乔。回思少年负意气，拟攀丹鷟鞭金鳌。珊珊仙骨身自有，蓬莱弱水原非遥。一朝翻然辄舍去，有若俊鹘离旋绦。苍山之颠古松顶，清风飒飒天寥寥。下观鸴鸠尔何拙，枋根榆底纷周遭。"}