{"id":"1203504","title":"喜迁莺 赠道友","dynasty":"元","author":"王哲","text":"问公为善。这大道无言，如何回转。猛舍浮华，搜寻玄妙，闲里做成修炼。认取起初真性，捉住根源方便。本来面。看怎生模样，须令呈现。亲见。堪相恋。请向绛绡宫里，开琼宴。会上明明，霞辉万道，射透玉丝瑶霰。一粒宝珠昌莹，滚出光同飞电。彻中央，大罗天归去，永除迁变。"}