{"id":"1076456","title":"谢祁居之惠桃竹杖","dynasty":"宋","author":"周紫芝","text":"老翁年少白如玉，初学裹头双鬓绿。一心走觅梨与栗，两脚登山健如鹿。中年脚力惊早衰，腾踔安得如儿时。挟弓持满走避贼，尚与箭锋争疾迟。如今老矣那忍说，七十上身头似雪。年来脚力何所似，钝如罢牛跛如鳖。先生强欲相扶持，赠我江心桃竹枝。竹夫人痴不解语，木上座肯行相随。况乃柴焰如削铁，四十九层排玉节。天公与我山作堂，木落霜空秋九月。与君共看南山云，安可一日无此君。"}