{"id":"1093236","title":"谢黄子耕惠纸被时在钱塘乍冷无衾窘甚","dynasty":"宋","author":"韩淲","text":"西江寒藤濯清冰，捣成楮衾起霜棱。朱门鼎食笑弗顾，只有蕙帐眠山僧。精致不数毡毯厚，洁净未必绫锦能。禦冬气清神煜煜，煖老体轻梦腾腾。幽人玩之喜欲舞，可与饮水同曲肱。江夏无双知此意，又见寒来祇布被。吴山客舍久穷愁，帝城贵家谁顾视。急呼大儿开箧箱，取以赠吾真雅遗。拂拭床间时自思，展转枕边诚有愧。当如此衾坚且白，身外轻肥皆弃置。"}