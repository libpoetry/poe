{"id":"1111728","title":"李子仪喜津改秩作诗相庆因次韵","dynasty":"宋","author":"吴芾","text":"懒复从人问里评，纵今得誉亦虚声。有儿第使传儒业，改秩何期冒宠荣。敢望芝兰如谢氏，但亲松菊学渊明。烦君慰藉来佳句，读罢欣然酒一倾。有屋依山复面湖，幽栖试问有谁如。门前更种千竿竹，堂上还堆万卷书。每恨暮年方卜筑，岂知今日得安居。鲤庭况有新桃李，莫惜时来长者车。"}