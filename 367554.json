{"id":"367554","title":"苏武慢·丁丑端节","dynasty":"清代","author":"杨玉衔","text":"续缕关情，书裙故事，年华又到。丝菖酒面，角黍波心，老去无多怀抱。还是闭门，曼引诗声，暗温词稿。任遗钿拾翠，金鞭公子，歌呼沿道。空见说、红荔湾头，流花桥畔，雷鼓云旗喧扰。阑干波影，粉麝风香，十里暄阳芳草。空巷近传，夜禁门迟，春台酺早。讲水嬉深意，莫负湘江一棹。"}