{"id":"918564","title":"野趣亭","dynasty":"宋","author":"汪莘","text":"晚唐多处士，林亭足娱嬉。吾乡盛儒冠，何园可栖迟。贫者有不能，富者有不为。我穷不出门，出门复坐驰。此事我所叹，无地容蛟螭。闻君筑小亭，幽怀正在兹。况复扁野趣，未见已伸眉。示我野趣诗一轴，邀我共赋野趣诗。我思其义浸宏阔，操笔引纸频嗟咨。古今何人得野趣，野趣不许凡人窥。见君所赋我已会，赋我所见君勿嗤。请从大庭栗陆葛天起，一片野趣无高卑。居不悬金石，出不建旄旗。衣不绘龙凤，食不罗鼎彝。人家忘贫亦忘富，邻里何盛仍何衰。苍颜白发各自足，山围水绕忘所之。尧舜礼乐民始慕，汤武干戈民始疑。穷奢极侈到秦汉，沉酣骨髓终陈隋。遂令举世不复野，村夫俚妇争夸毗。我观宇宙间，野趣元不移。散殊零落遍处处，收拾聚集当时时。多年如客弃不采，一朝有主来如期。君看上下数千载，不多古迹存馀基。乃知作者岂俗士，后有继者须英奇。地野背城市，屋野堆茅茨。草野没荒径，竹野成疏篱。春野暗桑柘，绿叶一尺肥。秋野明稼穑，紫穗三尺垂。禽野不在笼，鱼野不在池。公卿幸不到，鸡犬亦自如。使我头得野，散发迎凉飔。使我脚得野，赤脚濯寒漪。炉野燃生薪，器野执素瓷。行野昂老鹤，坐野蹲孤罴。语野从己出，笑野非他随。一盂野饭既不缺，一杯野菜尤相宜。一樽野酒罕俦侣，只可自饭还自酾。善恶吾不言，祸福吾不为。黜陟吾不闻，理乱吾不知。一野万事野，其野不可追。天地不能野，不合文理争峨巍。日月不能野，不合照耀光陆离。昆崙瀛洲不能野，不合琳琅金碧相撑枝。不知此心孰赋与，一块太朴元不亏。野于万象不可饰，野于万事不可医。君不见荷锄历山岂非野，后来袗衣鼓琴大风雅。荷锄有莘岂非野，后来相汤鸣条金鼓从天下。荷锄南阳岂非野，要与管仲作同社。荷锄栗里岂非野，要作荆轲何如者。嗟此四野人，野趣不获真。嗟予有野趣，山水长相亲。动与麋鹿游，静与木石邻。北方久已失天讨，周王愤起如有神。羽林铁骑疾风雨，赤帜皂纛摩星辰。千金日费岂所惮，旱蛇六翼又足颦。安得邦伯皆结辈，磊落参错急保民。我有五色线，补衮衮可新。我有五色石，补天天可春。野诗不中贵人读，野画不入贵人目。朝廷不用野人来，自有野云相伴宿。"}