{"id":"63223","title":"玉山谣赠时宪","dynasty":"明代","author":"练子宁","text":"我所思兮玉山之岧峣，粲芙蓉兮凌丹霄。谪仙一去已千载，至今谁续《庐山谣》？熊侯家住剑江侧，惯扫秋山之黛色。闻余此兴为写之，仿佛梅仙旧时宅。梅仙兮何在？邈清风兮沧海。蹇夷犹兮孤舟，吊遗迹于千载。舟中所载非凡流，羌故人兮李与周。按玉笙兮明月，下黄鹄兮清秋。洞天兮石扇，苍崖兮路转。横余剑兮视八荒，访蓬莱兮几清浅。张侯兮昂藏，骖白鹤兮青霓裳。窥玉梁之宝笈，醉石髓之琼浆。千岩万转路莫测，酒酣一笑三山窄。待得君王赐鉴湖，锦袍重访山中客。"}