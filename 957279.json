{"id":"957279","title":"镇东行送汤丞相帅绍兴","dynasty":"宋","author":"范成大","text":"吴波鳞鳞越山紫，镇东旌旆东风里。前驱传道相君来，一夜鉴湖春涨起。鉴湖如鉴涵空明，相君出处如湖清。十年勋业泰山重，五鼎富贵浮云轻。人言公如裴相国，绿野堂高贮风月。我独愿公如子牟，身在江湖心魏阙。浯溪有石高嵯峨，公方东征如此何。丁宁湖水莫断渡，早晚归来绝江去。"}