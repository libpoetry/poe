{"id":"1222870","title":"芳思亭","dynasty":"元","author":"袁桷","text":"侃侃尚书公，投绂理泉石。五堂适寒暑，十亭送昕夕。琼英玄圃秀，美荫嘉树碧。修廊不受雨，来往随履舄。红云涨方塘，丹霞耀翠席。嘉鱼黄金掌，瞥见眇莫测。辛勤三十年，深逝晦朝迹。遗训示子孙，树艺比其德。浮云变须臾，百幻倏消蚀。空馀郑公庄，耕稼给衣食。缅彼行乐时，种植各有职。以兹一亩园，髣像见畴昔。幽葩与群卉，生意日不息。朝阳漱灵根，三咽妙紬绎。旷怀事幽赏，逝矣躬六籍。"}