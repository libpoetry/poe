{"id":"1108501","title":"挽陈师复寺丞二首","dynasty":"宋","author":"刘克庄","text":"已奏囊封墨尚新，又携袖疏榻前陈。小臣忧国言无隐，先帝如天笑不嗔。阙下举幡空太学，路傍卧辙几遗民。愚儒未解天公意，偏寿它人夭此人。岁晚沧洲筑草堂，却将逢掖换轩裳。市朝共叹凤高翥，世俗或疑麟不祥。童子举扶犹忼慨，门人要绖各凄凉。衰残无复相镌切，遗墨常留几案傍。"}