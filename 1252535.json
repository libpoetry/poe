{"id":"1252535","title":"次王苍雪韵五首","dynasty":"元末明初","author":"郑洪","text":"木兰舟子小如梭，溪口停桡系薜萝。自拟仙人识刘阮，浪传诗句似阴何。眼中白发王臣少，梦里青山越上多。漠漠太湖三万顷，可怜无地著渔蓑。茜溪春日净晖晖，胡蝶双双上客知。流水桃花聊避世，沧江鸥鸟自忘机。迢迢魏阙江湖远，渺渺吴云日夜飞。官事有程归未得，南风吹老北山薇。驱驰不觉青春过，离别只应白发生。且就东山携月色，不禁南国动秋声。天瞻析木低双阙，星拱勾陈转二更。庾信平生好词赋，年来哀怨不胜情。百年王业在《豳风》，九鼎犹存涧水东。共喜干戈指淮甸，兼闻仗节下崆峒。青袍白马飘零外，羽扇纶巾指顾中。昨夜天公洗兵甲，一江雷雨似飞洪。东阁诸郎总好文，南州多士望龙门。共传江左风流远，且喜河汾礼乐存。白咏青丝归赋咏，黄花翠竹共匏樽。刘蕡一卷匡时策，更待青灯细讨论。"}