{"id":"1112414","title":"范才元道中杂兴","dynasty":"宋","author":"张元干","text":"遐想吴门人姓梅，高踪千古共徘徊。橘中傥有商山乐，不必胡僧问劫灰。山晚江寒春雨疏，比来消息定何如。竹舆行倦异乡县，赖得金楼引睡书。底处烟林飞伯劳，春生诗思剩摇毫。归来准拟扶头醉，日射花梢三丈高。君家鼻祖大范老，气压贺兰威凤鸣。文采风流今未泯，耳孙胸次似冰清。名姓未能随老变，政须卜宅近前峰。看君决策上封事，揽取奇勋铭鼎钟。"}