{"id":"431283","title":"步周紫庭落叶原韵","dynasty":"近现代","author":"马继华","text":"丛林凋翠径铺黄，岁暮萧条引兴长。残夜疏钟山寺月，晓天寒角塞门霜。飘零碧海难填恨，狼藉荒台杳散香。司马不堪枯树感，忍寻深柳读书堂。春光水逝失芳菲，袅袅蛮腰瘦几围。小苑哀沉蝉独噪，高楼客感燕双飞。惊寒几处秋砧急，搅梦多时夜漏稀。弥满关山愁不扫，长征谁趁紫骝肥。家在江南十里村，绿阴秋尽那堪论。长年感触幽居恨，夕照沉销远客魂。浪说桐飞能应节，何尝蓬转定归根。重寻尊酒伤坡老，山馆萧萧夜打门。响遏凄风紫玉箫，无边景物乱飘摇。颓垣荒戍愁千里，剩水残山怨六朝。萤火散流诗意冷，雁行斜带画图遥。霜林何处寻松柏，独立天寒耐后凋。"}