{"id":"936723","title":"读书至夜分感叹有赋","dynasty":"宋","author":"陆游","text":"老人世间百念衰，惟好古书心未移。断碑残刻亦在椟，时时取玩忘朝饥。推寻点画到曲折，想见落笔纵横时。岂惟鸾凤九霄上，景钟大鼎森陆离。虽然欲学则曷敢，驽马仰看骅骝驰。正如志士才不称，心慕伊傅终何施。尔来亦复强点染，手不随意徒嗟咨。悬知明日天将雨，中夜云蒸紫玉池。"}