{"id":"620888","title":"参曹溪道场宿憨师影堂作","dynasty":"明","author":"黎遂球","text":"大教齐事理，凡心交信疑。四大示所聚，天人显卢师。顽仙既远遁，毒龙亦恒依。作用有显秘，知量无参差。后起仰高踪，途辙何合离。法兴金固城，旨沛汤浚池。嗟予蹑形影，淑问启新知。兹来仰堂构，摄心睹威仪。馀磬入松风，高钟旋翠微。廊棂窈窕转，塔槛玲珑施。香烟界溪流，灯月藏山辉。晦息意乍定，梵声发尝期。共叹中兴功，俯礼无异祠。"}