{"id":"676845","title":"杜鹃行","dynasty":"明","author":"卢楠","text":"杜鹃西飞陇水西，羽毛摇落随山鸡。云空万里不得去，藤萝掩霭青烟梯。当行鹍鹏向我笑，凤凰不与同羁栖。旧日同林鸢与鹖，怒目烱视秋水畦。东海汗漫稀有鸟，寻我三年穷路迷。知是杜鹃向我拜，血泪不觉满面啼。口不能言臆相向，似欲远引凌昆溪。四郊罦罝多隐垒，猎火烧天喧鼓鼙。寄语燕山胡雁妇，慎勿往恐穿金鎞。"}