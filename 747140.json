{"id":"747140","title":"题李牧臣孝廉五少游庐图即送其下第南归","dynasty":"清","author":"陈兰瑞","text":"昨梦骑鹤凌天风，翠壁丹崖逞千变。醒来身又落尘寰，浮岚埽出庐山面。髫龀曾读藏园诗，拍手惊奇心欲飞。年来复诵妇翁作，无恙溪山俨如昨。新诗摹写愈幽奇，不独攀跻健腰脚。吁嗟乎！陶谢李苏不复生，浮云飞瀑难为情。李君重来继吴蒋，脚踏芙蓉七千丈。或奔幽谷到马尾，或上危崖入龙荡。或卧醉石呼同游，或觅残碑成独往。三石梁边三叠泉，五老峰头五少年。尺吴寸楚眉睫前，功名富贵如春烟。既不能坐我以天池寺侧、佛手崖边，又不能招我以观中之白鹤，赠我以谷底之青莲。使我尘抱顿释沈疴蠲，示我惊人之奇句，引我乡思徒茫然。君本仙才今暂谪，清福平生非易得。但令著述有名山，人海何须计通塞。愿君珍重少年身，雨笠烟筇了夙因。莫教白发成衰懒，笑杀青松社里人。"}