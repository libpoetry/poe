{"id":"408414","title":"谒孝陵作 二月廿八日","dynasty":"近现代","author":"黄侃","text":"姓光照书帷，北阜在檐际。顿起寻山情，良辰不烦筮。和风拂衣裾，细草承车轊。徐行出闉阇，辇路无驰䮋。青葱识陵邑，颓墉想前制。追怀匡夏功，光灵如未逝。惟伤沦化萌，莫睹休明世。神州复昏垫，嘉绩谁纂缀。侵堧彼何人，尧蹠岂同例。仰瞻翠微高，苍松郁相槷。敷衽一陈词，皇鉴宜无蔽。"}