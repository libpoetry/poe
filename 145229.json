{"id":"145229","title":"大水后作·田家望西成","dynasty":"宋代","author":"释文珦","text":"田家望西成，弥月雨霖霔。流潦迷川泽，秔稻尽漂淤。牛犬奔崇丘，鸡亦栖高树。室庐毕沈没，野老无归处。大家还急租，官中未蠲赋。妻子多转徙，天高不可籲。但愿吾皇知，圣恩加咻噢。下诏发仓廪，赈卹散红腐。不唯赤子孙知，亦使根本固。八表皆归仁，万岁永终誉。"}