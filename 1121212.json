{"id":"1121212","title":"得安溪书知义役义舟图册已成喜寄二首","dynasty":"宋","author":"林希逸","text":"山邑煎熬百弊俱，就中二事最堪吁。小船有限家家占，役户难差处处无。惭愧痴儿差解事，编排册子见成模。从今溪运均输去，朱记还闻遍十都。邑苦如滩险渐夷，翁犹忉怛为怜儿。人生要有馀无尽，公事元非了是痴。二籍幸成吾所职，一毫自喜道之亏。药中最是醍醐毒，著眼看渠道好时。"}