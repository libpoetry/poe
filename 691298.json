{"id":"691298","title":"风哀十首","dynasty":"明","author":"李江","text":"八姨凄切起秋声，肠断萧萧不忍听。十五于归宜妇道，百年多别为云程。山容冷淡人心苦，水色荒凉客梦惊。云散天寒明月落，八姨凄切起秋声。九天寥落夜无声，孤枕青灯客梦惊。春暖花神原不老，秋寒月姊自长生。绿窗人去千年别，中馈心留一段情。此恨西风吹不断，九天寥落夜无声。云影涛声天地悲，酸风凄切动愁思。夫君万里登天日，儿子三秋学语时。此恨那能消得尽，有缘何处再相期。晚来独向花前坐，云影涛声天地悲。露垂珠泪滴花枝，滴断花枝天不知。缘分只期天到底，纲常也赖尔扶之。西风吹破三更梦，细雨寒生万里思。惆怅一声寥落外，露垂珠泪滴花枝。鼓盆声断感庄生，叶落花残蝶梦惊。堂上月明姑舅老，眼中云散海田更。鸟啼猿哭恨千古，地冷天寒歌一声。泪滴西风心欲折，鼓盆声断感庄生。炊臼梦残气寂寥，眼中无火为谁烧。天涯行李未回首，人世姻缘断此朝。砧杵秋声云似杳，桑麻秋色雨空飘。西风冲破愁城外，炊臼梦残气寂寥。鹊桥云断误佳期，泪滴西风事已移。捣杵声沈明月冷，蒸梨火尽暮烟迟。人间天上今分两，草木山川总为悲。欲寄锦文何日到，鹊桥云断误佳期。鱼轩月冷锁深帷，怪杀冰人不此知。尘鞅鹿车飞尽处，辘轳金井断牵时。不嫌荆布安常分，只望诗书可疗饥。一段姻缘全未了，鱼轩月冷锁深帷。古木秋声入梦中，空山琴瑟夜西风。糟糠麻枲宜相老，针线衣裳不斗工。云鹤心伤燕水北，雾猿肠断粤山东。愁来不觉凄凉处，古木秋声入梦中。寒江夜泊自生哀，一阵江风一阵摧。花落水流情不尽，海枯石烂恨难灰。相思极目长万里，独叹愁肠每九回。果若人言虽不哭，寒江夜泊自生哀。"}