{"id":"695527","title":"挽沙阳朱氏","dynasty":"明","author":"林鸿","text":"青楼十二敞银屏，长记生前几醉醒。今日重来人不见，七峰犹似黛眉青。珠沉玉殒两茫茫，十里溪流与恨长。依旧春山花似绮，不知何处瘗兰香。二十年来一梦归，楚台秦馆事应非。春魂想化西园蝶，犹向碧桃花下飞。绿杨两叶想眉颦，谁写新诗咏性真。一自朱楼人去后，莺花不似旧时春。玉露幽兰忆泪泫，殡宫幽暗夜如年。空馀旧日香奁句，一度悲吟一怅然。青鸾影断杳难回，暝掩红颜向夜台。可惜玉楼空鹊镜，也随罗绮葬寒灰。舞袖何年化作云，玉箫声断凤离群。春风似惜泉宫恨，片片吹花落古坟。兰销桂蠹雨初晴，寂寂泉宫夜不明。闻说七峰山下水，至今流恨也吞声。柳台花榭寄尘踪，名籍蓬莱第几宫。晚出人间风露表，佩声夜夜响瑶空。"}