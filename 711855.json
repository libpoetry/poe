{"id":"711855","title":"王华姜哀词","dynasty":"明末清初","author":"陈恭尹","text":"大风覆鸟巢，有雏东南飞。妾生始三朝，将军陷重围。臣忠子孝死，父兄同日糜。城中数万人，斩掠无一遗。男为刀下肉，女为爨下泥。阿母任夫人，毁貌为僮奚。纳妾于中怀，祝天儿勿啼。诚祷理或应，凶祸中脱离。奔走依诸姑，不幸先而摧。丈人为侯公，孤子未及期。抱儿揖阿母，愿得相提携。阿母左乳儿，右手与妾乳。中间缀两泪，不绝陨如雨。六岁教妾书，八岁教针缕。十四女工成，馀巧及弦柱。生世本将家，上马殊跋扈。秋千及围棋，事事过俦伍。阿母虽暂欢，亦约之规矩。时时垂训言，言言称阿父。十七母捐背，妾念不欲生。阿母与父兄，节烈当谁明。食则忘酸咸，衣则忘炎凉。忍死待须臾，岂复有他望。侯公后夫人，有弟曰赵公。结客满天下，好义为士雄。建牙古雁门，白马如游龙。侯公家固原，音问时交通。闻有代州骑，欢跃趋堂中。玉帛杂遝陈，箫鼓何逢逢。姊妹私相语，此事来何从。侯公发书喜，顾妾言从容。阿舅为汝媒，嘉礼今来降。云有屈氏郎，才妙时无双。闻命掩耳走，面颊为之红。良吉既有期，妾岂得自专。兼云盛文藻，私心亦惬焉。先君与母兄，庶几藉言传。固原至代州，长途弥三千。后车载帐幕，导骑明旌旃。和铃鸣我侧，悲笳纷我前。与君为兄弟，恩义相缠绵。方君读经史，为君缉韦编。方君弄柔翰，为君拂华笺。君歌妾按节，君琴妾操缦。君行妾接迹，君立妾比肩。当坐共茵缛，当酒共杯棬。当镜共形影，当食共芳鲜。当烛共更漏，当月共棂轩。于梦共所适，于心同所怜。君母在岭南，妾得不言旋。北风缩马毛，驱之出雁门。产女未弥月，怀中尝苦寒。忆我初生时，念母涕涟涟。北首出云州，东路从幽燕。柁舟下直沽，天冻泽腹坚。水工日椎凿，冰利舟为穿。挥鞭历齐鲁，南渡逾长川。时登秦淮上，怅望东南天。烹我榆肉羹，开我蒲桃尊。为君慰劳倦，中夜鸣清弦。东南诚水国，舟路多洄沿。举首辄触篷，引足即抵舷。妾本鞍马人，动止颇非便。炎洲况蒸湿，恒虑不自全。既至见君姑，霜鬓无一玄。子妇堂下拜，姑喜倍万千。鸡鸣天欲晨，妾起拭衣巾。上堂问安否，下堂膳羞珍。承志于未形，纤细敢不勤。小姑与叔姒，爱我逾所亲。君家朋好多，一一皆令闻。切磋及文笔，相与期千春。从容论前烈，及我先将军。每从壁后听，慰幸窃自安。苟活二十年，微愿今获伸。昔我母夫人，同穴情所敦。岂不以妾故，忍死为后殉。男生图嗣续，女生亦何云。但令父母兄，大义炳无泯。妾敢恋今乐，而忘昔苦辛。赋命固有涯，皇天良不仁。既孕不终育，凶疾婴其身。上负七十姑，供养谁朝昏。下顾所怜女，肝心毒如焚。鬼伯一相催，欲留终无因。愿君垂令名，妾下报二人。"}