{"id":"950717","title":"六月二十一日内引赐对缉熙殿玉音宣问漏下数刻将退赐金币香茗有差既而御笔除长地官将旨八路复赐一札兼镇姑孰敬纪感遇以昭恩荣四首 其一","dynasty":"宋","author":"岳珂","text":"曲廊青琐午阴迟，一朵红云拥缉熙。便座询猷亲帝问，近珰承诏引朝仪。小臣曾是鹓鸿旧，夙幸还瞻龙凤姿。出殿陛郎惊漏下，两行帘日影参差。"}