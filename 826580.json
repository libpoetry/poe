{"id":"826580","title":"沁园春·再挽晦闻","dynasty":"清末近现代初","author":"张尔田","text":"畴昔相知，自许千秋，惟曹与君。忆甘陵结客，曾经名见，洛阳作赋，如此才横。酹起陶潜，重邀李白，何日尊前细论文。春秋笔，叹诗亡不作，泣凤伤麟。纷纷。竖子成名。祗我辈栖迟行路尘。问坏空成住，到头谁幻，黄农虞夏，过眼皆陈。语可当薪，玄真覆酱，犹有侯芭后死人。归休了，算交亲有泪，天地无情。"}