{"id":"297675","title":"送仲衡东京游学再次痴仙韵","dynasty":"现代","author":"傅锡祺","text":"环球智识日求新，耻作辕驹老此身。君去乘风酬壮志，我来折柳赠行人。孤帆匹马天涯远，黄卷青灯客里亲。上野樱花开未了，入都犹及见残春。盛传文物萃皇居，为借他山别故庐。人效吴风新断发，地多秦火未焚书。殊方父子欢相聚，绝岛亲朋惜暂疏。缥缈蓬莱何日返，三千弱水放船初。容易轻装便出门，壮心肯为利名昏。一船琴剑航神户，三月莺花别大墩。故里欲输新学入，客囊还检旧书温。同舟难逐林宗去，卖赋惭余滞兔园。"}