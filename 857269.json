{"id":"857269","title":"答友人","dynasty":"宋","author":"王令","text":"幽兰生深林，不佩亦自臭。天马苟伏皂，驽足日加骤。兰生喻人学，不为仕乃究。马伏侔自怠，一失遂永后。以今曷为言，念子不可逗。前我初识子，爱其肌骨秀。又观所为诗，往往擅高右。迨熟相与言，低俯如有就。我乐成美者，遽以古诗叩。上言高雄张，中杂富贵斗。且将起其贪，固欲激其懋。尚谓非重邀，犹恐信不厚。挥汗谢为书，戴雨去自奏。予始喜此读，若获弦逐彀。如何答我诗，遽此与前谬。我始得则谢，实若答雉嗅。大凡欲有为，当决如蝠狖。苟进又安退，何自鼠穴首。吾见人自荒，未有耕不收。设或坚决为，加以勤自副。石将为溜穿，曲亦因累揉。大可入圣域，中能践贤囿。借使不及然，犹足闻见富。中吾不可止，在我固无疚。已迷不自复，惧子遂著陋。听之无予违，斯言将不又。"}