{"id":"522564","title":"郭公谣","dynasty":"明","author":"李梦阳","text":"赤云日东江水西，榛墟树孤禽来啼。语音哀切行且啄，惨怛若诉闻者悽。静察细忖不可辩，似呼郭公兼其妻。一呼郭公两呼婆，各家栽禾栽到田塍，谁教检取螺。公要螺炙，婆言摄客。摄得客来，新妇偷食。公欲骂妇，婆则嗔妇。头插金，行带银。郭公唇乾口噪救不得，哀鸣绕枝天色黑。"}