{"id":"741440","title":"谒林和靖墓即用集中和运使陈学士游灵隐寺寓怀韵","dynasty":"清","author":"祝哲","text":"里湖静不波，云覆湖半阴。桨牙萍面画，载酒复携琴。先生旧隐处，孤屿恒幽沈。舣岸上苔磴，好风飘我襟。翠丛识芳躅，石泉明素心。梅妻鹤为子，廿载随啸吟。时或李薛偕，烟景供登临。胸怀既荡涤，那复尘虑侵。乃知冥冥鸿，迥异樊中禽。低徊诵遗稿，托意何遐深。安得大痴哥，铁笛吹空林。一声破天碧，晚峰排千寻。"}