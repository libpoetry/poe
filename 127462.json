{"id":"127462","title":"送凝神张先生还茅山","dynasty":"宋代","author":"曹勋","text":"我家天台玉霄峰，旁临云海空复空。水光际天接山影，山间楼阁相溟蒙。仙人骑鲸度空碧，步虚声下飘天风。缨冠葳蕤跨彩翼。子晋凤笙惊盲聋。半夜电雷动岩壑，一坛松桧知仙公。别来放迹入朝市，但觉尘土填心胸。猿惊鹤怨愧昏旦，竹露萝月徒葱茏。君庵三茅何冲融，暮春旅寓凡圣同。同造胜境瞻真踪，弟兄乘云御飞龙。为时作瑞留从容，但见仙骥顶有红。凝神坐啸隐万松，粲粲玉齿犹颜童。佩声促诏朝帝召，清净为正裨舜聪。坐乎少广追崆峒，物不疵疠寿域中。翩然鹤归茅岫东，一篙秋静磨青铜。他年我亦披蒙茸，草屦瘦藤饥不充，应许下灶为陪从。"}