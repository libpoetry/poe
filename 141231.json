{"id":"141231","title":"小疾书兴·卷怀无与适","dynasty":"宋代","author":"张镃","text":"卷怀无与适，著冠试徐行。廊西小堂幽，丛篁杂荷声。吹衣怯风猛，帘垂一床横。坐余忽屡叹，安閒吾半生，无端局官簿，随群觊浮荣。出入与日俱，何尝惠黎氓。今晨疾在告，反觉意气平。炉烟结复开，远度松梢明。晴久色愈耐，枝疎韵尤清。香去松不随，香来松不迎。倏然归太虚，无心直亏盈。一著要我决，岂在他人评。还寻鸥鹭伴，静乐乌可免。眼前俗物空，秋老共身轻。"}