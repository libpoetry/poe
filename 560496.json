{"id":"560496","title":"为陈时彦赋女仙图庆寿","dynasty":"明","author":"徐庸","text":"麻姑原是神仙女，二八娉婷貌无比。瑶台深处巧梳妆，鬓躲绿云飞不起。纤如皎月轻回风，沉鱼落雁还惊鸿。清扬欲拟雪霜白，秾华不藉胭脂红。綵笺芳信传青鸟，宝婺星光烛春晓。骖鸾驾凤到吴门，蟠桃五色赪霞绕。阿母方开玳瑁筵，罘罳宛转浮香烟。玉津细永匏犀齿，食来一颗三千年。"}