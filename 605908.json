{"id":"605908","title":"霍廷评以县绩既赠其所后父母复疏请移赠其本生者得旨俞允","dynasty":"明","author":"卢龙云","text":"世人有二亲，君独有其四。问之何为然，犹子道无异。昔在襁褓时，曷知身所自。稍长解趋庭，膝下两承志。先子守章缝，怀才绌远施。世父里中豪，慷慨多植义。所后暨所生，罔极看无二。先德并能培，作求兹不坠。宦迹始东方，苍黎戴抚字。当宁重循良，恩赉侈衡泌。义方差可酬，明发恒不寐。溯念厥初生，有怀当倍至。一疏动明光，天朝本孝治。生我育我者，龙章幸同贲。佳妇视佳儿，尊亲各自致。主锡讵云私，孝心元不匮。廷尉自无冤，亲恩仍显被。移孝勉为忠，天书谅可冀。宰木有辉光，里人称善事。厚积庆偏流，举颂昌而炽。"}