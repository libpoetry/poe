{"id":"1144003","title":"七十翁吟七言十绝","dynasty":"宋末元初","author":"方回","text":"自知酒量防踰矩，敢诧诗才妙斲轮。古圣贤心得丝许，虽非尼扁异愚民。顿尔缪为象山学，雕吾痛绝水心文。潜夫诗格温夫字，掩耳平生不愿闻。诗备众体更须熟，文成一家仍不陈。晚悔昨非思改纪，规随养气省心人。郑玄三礼王弼易，亦绘冕旒配孔庭。虚耗中原实卫霍，麒麟阁上也图形。一河绿水小楼前，八十老翁犹驾船。七十老翁幸静坐，有书不读真可怜。恨予生不及晦翁，撰杖鹅湖观异同。岂减游杨侍程子，未甘籍湜事韩公。脍炙鲸鹏吾不佞，撮扪蚤虱尔徒劳。泰山夜半见红日，政要人生著脚高。后山卒仅四十九，讳日崇宁一日前。当时假使馀七帙，忍见中原丙午年。周家八百年天下，文武焉知有赧王。老寿彭公亦馀骨，始知生死是兴亡。少陵诗诧古来希，老病馀生曷不归。不信神仙不信佛，死时惟裹破深衣。"}