{"id":"683081","title":"道出淮泗舟中阅高常侍集有自淇涉黄河十二首因次其韵","dynasty":"明","author":"文徵明","text":"扬舲入淮泗，春云去閒閒。彭门在何许，仰见云龙山。逝矣黄楼人，清风邈难攀。坐令千载轻，宇宙俛仰间。燕燕语樯头，凫鹥遵枉渚。凡物囿化机，飞鸣各求侣。羁人独何如，托身无处所。皦皦青天云，悠然自遐举。徐淮多往躅，行行入周访。始瞻芒砀云，忽出清泗上。千秋赏雄图，白发不相放。歌风与戏马，高台屹相向。失身落名网，汗漫江湖间。扬舟涉清济，回首送淮山。青山岂不佳，白日不得閒。斜光散烟莽，暝禽时独还。渚蒲十里青，堤柳千丝直。行路尚裹裘，忽忽徂春色。暑寒有恒期，人事无能测。鱼鸟独会心，忻然似相识。伊昔东山贤，悠然眷迟暮。常恐儿辈觉，悽其损欢趣。富贵草露晞，勋猷春电䳱。云胡不暂息，驰身傍荒戍。潮水绝彭门，扬帆凌北固。何必非故乡，区中本形寓。况此游目馀，平生赏心处。清川渺无穷，青山不知数。客梦落遥天，浮云更盘互。辞家一千里，圆景更弦望。朝烟航济阴，落日宿汶上。百川自东逝，千帆皆北向。结发事明主，事左神益王。眷兹行役艰，那能不恻怆。未遂羽仪心，且逐江湖放。朝出乱帆前，暮落千山后。十日溯春流，未离清济口。忆初辞里门，不谓行当久。方舟得旧知，春风共尊酒。东风吹扁舟，日暮率西浒。平生学操舟，未识修途苦。齐鲁冬春交，河源方仰雨。千里飞尘沙，经旬饮斥卤。白鸥落遥湍，忧来时自数。何当狎禽鱼，去作湖山主。明月照古堰，夜泊洪河滨。河流委以输，月亦如环循。物理有荣悴，发育春风仁。如何慕古士，卒岁常苦辛。事情从倒置，何但如积薪。风尘淹岁月，行路伤心神。龟蒙不可即，东望空嶙峋。冉冉春云度，依依杨柳津。渺渺长风沙，恻恻远游人。黄金销欲尽，白发日夜新。昨日梦故乡，觉来济水滨。济水千里驰，去去随漂沦。宁免颜色改，长岐吹暗尘。忆我出门时，春风初著柳。行行阻川途，已落飞絮后。白日感西飞，黄流正东走。河流几百折，时时回鹢首。南风自何来，吹渡古汴口。须臾走尘沙，奄忽迷九有。收帆斜日明，青山落吾手。倚杖看春山，不觉立已久。前临济水清，那堪照衰朽。"}