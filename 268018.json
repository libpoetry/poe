{"id":"268018","title":"瑞岩·高蹑已松颠","dynasty":"现代","author":"何振岱","text":"高蹑已松颠，有松尚天际。更上尽树松，四望天垂盖。东南见大海，青浮寒日外。征樯云外来，瞥目忽已逝。老僧雪蒙顶，自言近百岁。导余古洞游，人树身相挤。蝠有赤如乌，花何香胜桂。既出窈及平，遂疑阴得霁。客言山中石，方罫列阵势。南塘驻节地，风烈足百世。遗篇世有传，胜图今谁继？岩瀑古难平，晴明飞雨籁。"}