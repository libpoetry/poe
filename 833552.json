{"id":"833552","title":"洞仙歌 石谷画《渔乐图》，书张子同《渔父词》五首于上，辄题二阕 其一","dynasty":"清末民国初","author":"樊增祥","text":"三间草屋，傍桃花西塞，一叶扁舟荡云海。便绿蓑青笠，也胜朝衣，刚成就、范蠡严光一派。得鱼闲换酒，状似松鲈，莫被江城达官买。貌取鹭鸶容，月下收筒，凭歌舞、芦花世界。更著个、樵青与煎茶，扫淡墨轻烟，水边竹外。"}