{"id":"505678","title":"庚子春三月梦与梁生建中回故居","dynasty":"明","author":"李昱","text":"春宵苦梦短，合眼在故乡。今宵复何为，历历所见详。天风吹我巾，明月照我裳。手持绿玉筇，衿佩同翱翔。路从北郭门，径诣先茔傍。五年缺洒扫，青草如人长。不忍遽去之，徘徊流涕滂。迂行羊角埂，载出甘泉坊。河西与河东，人烟眇相望。屋庐间新旧，田园半榛荒。故友四五人，相逢诉衷肠。剪韭焚枯鱼，款坐陈酒觞。喜极仍自疑，兵戈正纷攘。人生无羽翮，何以逾津梁。齧指验所经，恐为覆蕉隍。鸡鸣声喈喈，惆怅身在床。山川限吴越，依旧天一方。辗转久不寐，郁纡祗自伤。披衣起待旦，聊以成短章。"}