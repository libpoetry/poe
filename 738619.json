{"id":"738619","title":"游桐君山用萨天锡原韵","dynasty":"清","author":"金志章","text":"桐庐江水见底清，桐君山色青绕城。仙人指桐去千载，至今草木犹知名。我来六月火云赤，为访名山侵晓出。芒鞋竹笠紫蕉衣，潇洒行踪杂樵牧。松风迎客如有灵，笙竽响答洪涛应。丹崖转处洞门豁，石壁袅袅垂苍藤。危楼一凭尘怀少，欲把仙书拾瑶草。西飞海鹤不归来，岭上荒祠白云老。"}