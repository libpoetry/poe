{"id":"825431","title":"赵尧生侍御属题万松深处卷子","dynasty":"清末近现代初","author":"郑孝胥","text":"入山恨不深，入林恨不密。苟非达人者，此事殆难必。去年在京师，恣意寻松栝。一访仁慈寺，数过法源刹。当时有所咏，出语极哀裂。知音或先觉，果尔国不活。吾曹当饿死，避世未为洁。流离携短卷，俯仰愧明哲。云间松层层，屋顶山齾齾。世外多此境，不去定何说？君今曷自题，遣意向幽绝。梦中闻松涛，洒然解烦热。"}