{"id":"1002703","title":"地动","dynasty":"宋","author":"曾巩","text":"吾闻元气判为二，升降相辅非相伤。今者无端越疆畔，阴气焰焰侵于阳。阳收刚明避其势，阴负捷胜尤倡佯。地乘是气亢于下，震荡裂坼乖其常。齐秦晋代及荆楚，千百其堵崩连墙。隆丘桀屋不自定，翩若猛吹摇旌幢。生民汹汹避无所，如寄厥命于湖江。有声四出嘻可怕，谁击万鼓何雷硠？阴为气静乃如此，天意昧密宁能详。或云蛮夷尚侵轶，己事岂必垂灾祥。意者邪臣有专恣，气象翕翕难为当。据经若此非臆决，皎如秋日浮清霜。祖宗威灵陛下圣，安得直语闻明堂。朝廷肃穆法度治，岂用懔懔忧胡羌？"}