{"id":"1216186","title":"为福建监宪恩德卿作","dynasty":"元","author":"李士瞻","text":"倬彼云汉，为章于天。相彼宝章，昭回于编。如龙斯升，如凤斯骞。如泰山斯重，如北斗斯悬。泰山维何，岩岩高矣。北斗维何，奎壁交矣。缅彼结绳，心焉忉忉。皖彼科斗，不可以殽。何以似之，禹畴羲爻。于洛有书，于河有图。圣人则之，人文诞敷。于古有训，世有格言。格言孔嘉，垂裕后昆。于昭元子，岐嶷夙成。群后在天，克配于京。终始典学，缉熙光明。帝曰元子，毋怠毋盈。元子有命，咨尔墨卿。乃召楮生，乃召管城。徵彼处士，进彼陶泓。执事有恪，遹观厥成。于皇尼父，载宣四教。文行是先，忠信是蹈。曰维为善，处身之纲。谁其乐之，东平王苍。彼臧克臧，俾也孔昌。彼狂弗庄，俾也斯亡。嗟尔恩卿，永保全名。允矣君子，展也大成。恩拜稽首，对扬洪休。君子万年，永锡尔猷。"}