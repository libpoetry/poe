{"id":"1024387","title":"典午和尚赞","dynasty":"宋","author":"释慧远","text":"濯锦之源，怒涛汹涌吞三峡。合浦之渊，巨浪腾空接五湖。夺双标随手便掷，考丹霞复得贤无。颅顶方衣，踞死心席面而饱饮鸩毒。雕眉象准，造湛堂虎穴而断命丧躯。彻黄龙三关巴鼻，脱临济十世规模。牛头马头出没，佛病祖病痛除。稽首瞎驴，非横灭族。水无鳞介，岩有涂毒。义断情忘，亲承付嘱。"}