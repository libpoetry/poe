{"id":"1035921","title":"次晁无咎韵阎子常携琴入村","dynasty":"宋","author":"苏轼","text":"士寒饿，古犹今。向来亦有子桑琴，倚楹啸歌非寓淫。伯牙山高水深深，万世二垄一知音。阎君七弦抱幽独，晁子为之《梁父吟》。天寒络纬悲向壁，秋高风露声入林。冷丝枯木拂蛛网，十指巧能写人心。○○击鼓如鸣鼍，○○○○○成螺。岁丰寒士亦把酒，满眼饤饾梨枣多。晁家公子屡经过，笑谈与世殊臼科。文章落落映晁、董，诗句往往如阴、何。阎夫子，勿谓使人难，使琴抑怨天不和。明光昼开九○肃，不令高才牛下歌。"}