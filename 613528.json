{"id":"613528","title":"摘荔枝和谢欧阳晦夫","dynasty":"明","author":"李之世","text":"往来四海五经年，制得沈香黑角冠。土人笑指私相诧，赠我抺额青花缦。白藤细笠黄皮屐，我今暂与俗相安。从来入俗须从俗，且与扬波泛其澜。万安藤枕细且滑，定安草簟冰纹寒。携之花阴供午睡，要与家山一样看。海风啸林夏不热，荔枝五月遍冈峦。脱冠戴笠游其下，新衣黎葛轻如纨。三杯粘酒颓然醉，先生颜赛荔枝丹。倾筐倒来携满袖，饱啖还解带围宽。东坡韶腹佞其舌，作词翻笑海翁酸。"}