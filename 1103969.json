{"id":"1103969","title":"马君采刲羊置酒作九日之会少长咸集主劝宾酬饮酒乐甚明日成小诗寄君采","dynasty":"宋","author":"徐瑞","text":"节序催成岁，朋曹阻异方。幽怀兴独感，举俗爱重阳。有美珠湾客，能勤秋月章。华堂开晚集，胜友侑清觞。馔设羊肪白，杯持菊蕊黄。髹盘行枣栗，瓷玉进齑粻。击缶歌呼杂，飞觥赏罚忙。群豪矜爪利，二老斗身强。且用酒为日，何妨鬓欲霜。风松荐琴石，水竹炼丹房。境胜身宜适，心閒味自长。明年应更健，此会未渠央。"}