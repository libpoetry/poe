{"id":"861695","title":"除日出江上迓赵宪","dynasty":"宋","author":"王炎","text":"江风猎猎吹客衣，水生鳞甲舟行迟。今年江上春信早，剩有梅花开北枝。问之今日是何日，三百六旬当岁除。翩翩鸥鹭定笑我，欲得一饱甘奔驰。二星移次照鹑尾，绣衣持斧生光辉。摐金伐鼓声震动，鹢首破浪开黄旗。三宫万寿帝出震，周家磐石先诸姬。外分符节用肺腑，丞相与国同安危。书生白头不解事，佐一小垒将何为。少年侧目望云汉，欲与鸾凤俱翻飞。草黄骥病络头老，自笑意行身不随。人生虎鼠在用舍，未用以此相瑕疵。儿曹婚嫁虽未了，此心久与青山期。天无老眼不可问，哦诗莫作商声悲。"}