{"id":"1173852","title":"荆南兵马使太常卿赵公大食刀歌","dynasty":"唐","author":"杜甫","text":"太常楼船声嗷嘈，问兵刮寇趋下牢。牧出令奔飞百艘，猛蛟突兽纷腾逃。白帝寒城驻锦袍，玄冬示我胡国刀。壮士短衣头虎毛，凭轩拔鞘天为高。翻风转日木怒号，冰翼雪澹伤哀猱。镌错碧罂鸊鹈膏，铓锷已瑩虚秋涛。鬼物撇捩辞坑壕，苍水使者扪赤条。龙伯国人罢钓鳌，芮公回首颜色劳。分阃救世用贤豪，赵公玉立高歌起。揽环结佩相终始，万岁持之护天子。得君乱丝与君理，蜀江如线如针水。荆岑弹丸心未已，贼臣恶子休干纪。魑魅魍魉徒为耳，妖腰乱领敢欣喜。用之不高亦不庳，不似长剑须天倚。吁嗟光禄英雄弭，大食宝刀聊可比。丹青宛转麒麟里，光芒六合无泥滓。"}