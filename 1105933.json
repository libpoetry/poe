{"id":"1105933","title":"暨阳居四首","dynasty":"宋","author":"王令","text":"出无王事牵，入不治居舍。蒿藜入墙屋，尘垢变几架。糟糠苟无忧，智力取自暇。逢诗即废日，得客辄忘夜。积懒遂成性，习勤反如诈。几不类怠傲，愧耻将何谢。身非爵与官，车马久不谋。家无田仓储，雀鼠非我仇。朝出从人居，诗书讲前修。暮从儿子嬉，欢笑何所忧。间将筋力疲，懒使志虑收。斗糈尚烦送，谁谓能无求。自吾暨阳居，已见月四周。流年不我谋，寒暑忽已遒。老来何足叹，苟死固可羞。子今用力薄，暮齿将何收。斯道久泯泯，斯人固悠悠。归豚非吾心，在礼恶不酬。从人效屈伸，俯仰不自由。于命有当然，信矣何足羞。"}