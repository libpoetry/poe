{"id":"730267","title":"司马迁","dynasty":"清","author":"雷钟德","text":"龙门下河水，千载流呜咽。中有文史声，太史昔愁绝。发愤次旧闻，万怪纷诡谲。幽如暗泉鸣，纡曲势百折。仿佛三神山，烟云倏起灭。仙姬下湘渚，可望不可亵。驰骤风雨来，万马鏦金铁。忽如牛弩张，剑斫生蛟血。千秋存史法，笔力固高洁。自公创兹体，班范继论列。各成一家言，惟公尤度越。高怀多寄托，奇气恣宕跌。是非虽颇谬，感愤固有说。"}