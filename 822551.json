{"id":"822551","title":"秋霁 詶简盦用梅溪韵见赠","dynasty":"清末近现代初","author":"周岸登","text":"庐阜西江，借倦旅尘襟，净洗秋色。湖月留荷，浦云催桂，雁风送寒尤力。喟然太息。最嫌隔水眉峰碧。自去国。谁念帝台，寻梦旧词客。呼酒共剪，画烛西窗，与君共谈，聊破岑寂。醉吟商、丝阑雅曲，红箫银字助浮白。奇句问天应断得。暮雨芜馆，还怕瘦骨难禁，彩鸾归也，庾梅江驿。"}