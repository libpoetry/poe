{"id":"952376","title":"剧暑不可耐戏作冷语排之呈国威同舍兄","dynasty":"宋","author":"林宗放","text":"云师怒挟风伯狂，排山立海恣披猖。斯须委雪一丈强，杀气吞日埋扶桑。平时身热号炎荒，冰山亦复连穹苍。翔风健儿材武良，堕指十五半在亡。岩谷不问歼虎狼，冻合瀛海蛟龙僵。苍生似落冰蚕乡，一气如缕何可长。翻思蹈火勇赴汤，谁能排云挈太阳，稍与万物回精光。客来徵此疑荒唐，乌有先生投予方。端居炎赫汗反浆，试想幻境生清凉。"}