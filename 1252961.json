{"id":"1252961","title":"感兴七首","dynasty":"元末明初","author":"刘基","text":"昭代仁声浃九夷，野无矛戟有镃基。谁言潢海操兵寡，却产宫庭制礼时。广路駪駪周四牡，阴风肃肃汉灵旗。吊民伐罪元戎事，旴食宵衣上圣思。清时不乐道干戈，鼯鼠其如虎豹何。淮海风云连鼓角，湖山花木怨笙歌。紫微画省青烟入，细柳空营白骨多。惆怅无人奏丹扆，侧身长望涕滂沱。衣冠共喜际雍熙，岂意豺狼负盛时。礼乐百年忘战久，风云八阵得才迟。神谋不是闾阎识，庙算谁闻黼扆思。惭愧鲰生懒无用，江湖愁望鬓成丝。将军意气薄丹霄，欲把孤航截海潮。苏武节来无忌死，岑彭营恶子阳骄。鸱鸮诗奏忠谁白，松柏歌成恨岂销。怅望天涯一洒泪，鲸鲵罔象杂三苗。落日悲风云满川，家家闭户少炊烟。也知渤海无龚遂，漫忆邯郸有鲁连。三尺青萍思出匣，数茎白发望归田。请看如镜南楼月，此夜清光最可怜。天弧不解射封狼，战骨纵横满路傍。古戍有狐鸣夜月，高冈无凤集朝阳。雕戈画戟空文物，废井颓垣自雪霜。漫说汉庭思李牧，未闻郎署遣冯唐。天上九关森虎豹，人间七泽起龙蛇。尘埃不辨风云色，雨露全归枳棘花。秦国有人迷鹿马，周郊无土载虫沙。淮濆何日歌常武，肠断严城戍鼓挝。"}