{"id":"1147357","title":"武源行赠丘卿岑","dynasty":"唐","author":"皎然","text":"昔年群盗阻江东，吴山动摇楚泽空。齐人亦戴蜂虿毒，美稷化为荆棘丛。汹汹四顾多窟穴，浮云白波名不同。万人死地当虎口，一旦生涯悬彀中。昨日将军徇死节，悉向生民陷成血。胸中豹略张阵云，握内蛇矛挥白雪。长洲南去接孤城，居人散尽鼓噪惊。三春不见芳草色，四面唯闻刁斗声。此时狂寇纷如市，君当要冲固深垒。纵横计出皆获全，士卒身先每轻死。埽平氛祲望吴门，人间岁美桑柘繁。比屋生全受君赐，连营罢战赖君恩。如何弃置功不录，通籍无名滞江曲。灞亭不重李将军，汉爵犹轻苏属国。荒营寂寂隐山椒，春意空惊故柳条。野战攻城尽如此，即今谁是霍嫖姚。"}