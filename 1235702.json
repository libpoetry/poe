{"id":"1235702","title":"感兴四首","dynasty":"元","author":"何失","text":"大宝隐于石，哲匠莫覈真。猛虎走四野，尺草岂蔽身。昧者虎不见，投石安足珍。所以卞和泣，千载共沾巾。饮酒莫啜醨，结交当求知。论人先论行，相马不相皮。一谄余何敢，三谗亲亦疑。投身入屠钓，犹胜坐书痴。人皆欲富贵，我岂愿贫贱。青云一差池，如药弗瞑眩。幼学苦不多，夜思曾得半。今也发尽白，梳头雪满面。长恐愧乡闾，一朝死愚懦。渥洼骐骥儿，自有绝尘足。锦张过都门，飞采射众目。叹彼辕下姿，亦非驽骀物。世乏伯乐俦，谁识千金骨？所以荷蓑士，烟水日沦没。"}