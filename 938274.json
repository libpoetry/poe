{"id":"938274","title":"蒙再示属辞三叹之馀赞巨丽无地托言辄依元韵再成一章非独助家弟称谢区区少褒之使进学焉亦师席善诱之意也","dynasty":"宋","author":"陈与义","text":"书如嘉殽要知旨，区区太冲空咏史。百年能挂几牛角，火急编摩时亹亹。柳家文类今无遗，可忍行事空违之。此书真是群玉府，事辞所不遗毫釐。子不见刘协书成要人定，岂但令人愈头病。偶向车前问沈公，果符梦里随先圣。两诗入手喜生春，从今护持知有神。便可缮写持献御，注解不须烦五臣。"}