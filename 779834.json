{"id":"779834","title":"绿意 芭蕉","dynasty":"清","author":"戴延介","text":"深沉院宇，看几茎叶展，空翠当户。密密疏疏，瑟瑟萧萧，寻到绿天深处。心心心事愁重叠，有百结、丁香同苦。更瘦尖、添染红情，唤是美人知否。听到砌蛩声和，灯寒酒冷候，一倍凄楚。最忆黄昏，赋了秋声，梦醒不关风雨。流萤梭织圆阴里，又依约、扇罗兜住。怕临窗、更种梧桐，切切和伊低语。"}