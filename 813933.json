{"id":"813933","title":"满江红·丁酉夏，穫麦村中，感情即事，得词八首，不避俚俗，漫抒真率云尔","dynasty":"清","author":"陆震","text":"落日篱边，与野老、临风参语。伤今岁、经春入夏，旱乾如许。蒿目人方忧稼穑，闵时谁为宽箠楚。正城中、新旧并开徵，如蜂午。汝了否，官家赋。趁麦熟，输租去。早门前吏到，哮声若虎。乾没只嫌常例薄，贪饕更怒盘餐素。叹从来、若个县官知，田家苦。吏去无哗，听野老、依然叹作。叹此日、天如不雨，残年安托。已苦怀山长降割，何堪铄石还敷虐。乍晴郊、四望密云生，都垂脚。雨夜响，晨犹落。更今日，绵于昨。喜良苗新起，绿畴如削。可料秋来饶黍稷，不忧老去填沟壑。荷天公、立转好年光，田家乐。草阁新晴，早为我、特陈鸡黍。问今日、坐中何客，邻家三五。稚子隔篱呼即应，老人入户欢相语。喜朝来、好雨正宜田，公忙否。妇与子，晨皆去。孙亦往，芸瓜瓠。只老妻留止，为供炊煮。雨又插秧晴打麦，暮还车水朝犁土。见何曾，四月有閒人，田家苦。佃作匆匆，笑几把、佳晨忘却。也嘱妇、刈蒲悬户，采菰包角。后岸雨肥蔬可摘，前溪水浅鱼堪捉。更厨中、腊肉蔫盘餐，儿先索。邻与里，高声约。主语客，宜深酌。指浮蛆满瓮，为君新作。前日酒香今日漉，伊家味好侬家薄。听醉中、嘈杂话茅堂，田家乐。室有违言，彼新妇、逢夫醉怒。向灯下、声声饮泣，有时低诉。终岁辛勤靡不有，一朝诟谇何相负。却夜阑、相劝语喃喃，邻家妪。彼醉矣，何须数。亟拭涕、无多絮。怨生来命薄，遇人艰窭。孰令有身教作妇，只应举世母生女。纵生时、慎勿嫁农夫，田家苦。晨起披衣，有老媪、见余惊愕。指门外、日高如许，主人方觉。一梦不曾天上晓，两儿已就田间作。叹此生、无福得安眠，居城郭。我闻语，殊怀怍。谢老母，言非确。看从来偷惰，终成沦落。儿有瓶储终日饱，母馀裙布经年着。有城中、多少不如伊，田家乐。夏至今朝，昨邗上、故人相遇。同消受、铜街香粉，画船箫鼓。长使梦魂寻旧雨，那知灭没随朝露。望郡楼、从此怕经过，西州路。总暂在，人间住。臣久已，抛千虑。作暮年活计，为农学圃。十亩力耕先世陇，一抔长守先人墓。却旁人、疑我不能堪，田家苦。君幸无疑，君不见、月来长学。共野老、田间薙草，屋边织箔。赤足踏泥殊滑腻，衰颜向日何薰灼。笑居然、黧黑类村农，争相谑。案有卷，都高搁。尊有酒，时斟酌。任閒吟閒写，写成钗脚。两首长歌前辈句，八声短调村夫作。每醉中、高唱与田家，田家乐。"}