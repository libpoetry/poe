{"id":"518102","title":"考满舟经十八滩因分各滩名赋诗 其十三 铁索滩","dynasty":"明","author":"唐文凤","text":"铁索浪得名，随波不可系。自从开辟来，鸿荒知几世。质生资于天，气行注于地。四海浩难极，五湖渺无际。蕞尔兹小滩，怒流亦何驶。浩浩复汤汤，汹汹仍濞濞。前舟既已行，后舟亦云至。危若薄冰陷，慄若深渊坠。须臾性命轻，俄顷魂魄褫。苟能慎所持，蹈险德可企。欲知利涉戒，当明大易义。寄语江湖人，风波宜早避。"}