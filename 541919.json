{"id":"541919","title":"赋得江南山水纪胜歌并寿毛友梅封君","dynasty":"明","author":"谢榛","text":"君不见吴山高起千万丈，上有烟岚变化出奇状。影照江流湖水地镜分，下抱太空各垂文光密星象。晓日波平如熨横素罗，幽鸟低飞閒来往。岸芦石树小径斜，隔岭樵歌应渔唱。山根湖脉下相通，福基寿域深且广。武陵主人偏嗜黄精淡可食，子孙皆换仙骨格。望云何由并称觞，时复驰神到乡国。元气混沌含孝胚，圣人独知立兹德。堂中高挂二仙图，木公金母若旧识。两颜不衰百岁期，际天海色苍茫浩无极。"}