{"id":"1232116","title":"句","dynasty":"元","author":"刘诜","text":"山作登楼色，天留隔巷□。云分潭际树，帆上驿边洲。落日湖阴笛，凉风水郭秋。一灯遗老鬓，四海后元春。树悬山雨白，门掩佛灯红。村烟茅店午，篱蝶棘花晴。燕子楼台人影瘦，海棠池馆月痕孤。桃花浪起春风阔，燕子寒生社雨多。鸟断空山孤树悄，马嘶小驿一灯昏。江湖宦客孤舟夜，城郭诗翁白发春。燕子池塘诗句好，蒲花帘幕酒杯深。君如硎刃千牛解，我似车轮四角方。刺绣帘栊莺语倦，读书庭院絮飞忙。草意欲供新得句，桃花犹记旧来人。"}