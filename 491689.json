{"id":"491689","title":"不涉风波亭歌为糜朝英赋","dynasty":"明","author":"刘崧","text":"烈烈北风，汤汤横波，大船乘危小船覆，公独不涉留山阿。赤鳅鬐，黑龙尾，长鲸峨峨撑白齿，偶一触之命如纸。滟滪云深自有堆，海门黑月元无底。我昔见公南浦之龙沙，知公作亭非不华。上砻翠石凿户牖，下列琴策开烟霞。客如流云酒如海，枣已如瓜菊堪采。醉歌白雪扬清风，独立东南三十载。历观古贤达，孰不恋閒居。后有栗里之陶氏，前有东门之二疏。公乎公乎又何羡乎鼎食而禄秩，驷马而高车。登公亭，酌公酒，风波于公果何有。酌公酒，听我歌，风波风波奈我何。"}