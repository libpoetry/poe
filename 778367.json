{"id":"778367","title":"风流子 写怀","dynasty":"清","author":"李雯","text":"千山梅雨歇，翠微里、冉冉碧云归。想煮兰庭户，吴天平暖，罢蚕时候，越岭低迷。凭栏久、朱霞明粉壁，黄鸟度新枝。看水散荷珠，暗成别泪，笺余蕉叶，写起相思。登楼携手处，常牵惹最是，珍重声迟。为数几围明月，应问归期。念湘竹帘中，半残桅子，海棠阶下，细点萤儿。好个恼人天气，独自难支。"}