{"id":"680293","title":"燉煌太守后庭歌","dynasty":"明","author":"陈䞇","text":"太守治郡人称贤，郡中无事时高眠。近闻境内出异泉，甲兵不试人力田。太守胸次何坦然，到来燉煌将五年。谯楼角残月在天，后庭为我开锦筵。红妆翠袖艳且鲜，金翘插鬓贴翠钿。翩翩舞向画烛前，娇歌一曲欢无边。明日欲行懒着鞭，如此乐事直万钱，太守爱我情独偏。"}