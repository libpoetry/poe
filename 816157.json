{"id":"816157","title":"水墨牡丹","dynasty":"清","author":"章甫","text":"占断清标第一香，墨池点缀亦花王。当时绚烂今平淡，声价依然重洛阳。百两金花百宝栏，却嫌閒紫与流丹。春风归去春心老，合与诗人冷眼看。分种霜台第几葩，谁云富贵必豪奢。沉香亭畔仙春馆，争似孤芳不点瑕。魏紫姚黄莫浪誇，无双国色本无华。胭脂若买供时眼，羞落争娇锦绣花。"}