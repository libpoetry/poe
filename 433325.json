{"id":"433325","title":"落花依俞大松斋韵五首","dynasty":"近现代","author":"萧梦霞","text":"几日春阴风雨后，美人消息不堪言。杏娘憔悴梨娘老，未死先离倩女魂。飘零身世忒凄凉，妆点风流为底忙。一自马嵬埋恨后，紫泥犹带美人香。嫁得东风命亦寒，泪花如血背人弹。来时娇艳归时好，听到鹃声梦已残。空园寂寂怨黄昏，梦里繁华记旧痕。天亦多情怜弱质，酸风苦雨葬香魂。高楼送客雨声中，绿意红情转眼空。佛说原来无色相，不须惆怅怨东风。"}