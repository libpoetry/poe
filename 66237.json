{"id":"66237","title":"秋胡行·依依陌上桑","dynasty":"明代","author":"唐桂芳","text":"依依陌上桑，婉婉桑间妇。嫣然红罗襦，采桑湿香雾。相逢马上郎，停鞭□驰骛。回头遗巧笑，脉脉此情露。谁知妇人身，托身胶漆□。□期骨肉亲，反被红颜误。忆昔送郎时，徙倚门前树。箧笥满征裳，一一裁□素。绣为双鸳鸯，犹惧观者妒。愿郎早归来，恨不与俱去。尘埃扑床帷，蛸□网窗户。上有白发姑，羞以衷情诉。可怜不相识，春心抛中路。仓皇下马时，匆匆意未晤。洞房扫春蚕，一见生愧负。妾身固可弃，老亲宁弗慕。黄金无亏盈，白璧有点污。嫁郎恩义乖，何如江水赴。江水惟东流，不似郎他顾。"}