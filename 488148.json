{"id":"488148","title":"寿邹山卢封君","dynasty":"明","author":"佘翔","text":"蓬莱浮佳气，缭绕丽华堂。采秀烟霞外，承恩日月傍。五花开杖屦，七叶盛冠裳。忠孝贻谋远，诗书衍泽长。盈庭皆国器，清署更仙郎。卓异传畿甸，貤褒宠帝乡。宁亲遥戏綵，报主近含香。海屋添筹历，皇家正栋梁。占星新献瑞，躔极永呈祥。桃李春初满，笙歌夜未央。婆娑龙是杖，潦倒玉为浆。麋鹿山中侣，鹓鸾天际行。词裁三祝颂，诗进九如章。圣代嘉元老，还看荐锡光。"}