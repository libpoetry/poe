{"id":"553572","title":"万木图歌为杨庶子荣勉仁","dynasty":"明","author":"王绂","text":"君不见窦十郎。灵椿丹桂何芬芳。又不见三槐王。子孙世显必可望。君家万木不可当。乃知令祖种德心孔臧。乐善行义于其乡。屡尝发廪赒饥荒。一乡之人无流亡。乡人感德心弗忘。为公种树家山阳。树高应得千尺强。愿公之身寿而康。树材应得成栋梁。愿公之后繁且昌。种来不知今几霜。昂霄耸壑森成行。孙枝茂衍不可以数计，但见漫山亘岭烟苍苍。至今乡之人，蒙惠曷可量。生为室庐死棺椁，随教适用不取偿。皇天报应何昭彰。生君际遇当明良。功名足为亲显扬。两京侍从登岩廊。职当辅导居春坊。六卿剑履参翱翔。林峦因之重出色，泉石自此增辉光。我能为君染彩翰、调玄浆。写出君家之万木，混融元气搜冥茫。蛟龙骞举霭云雾，凤凰飞舞鸣琳琅。须臾展挂君之堂。祥风佳气来四傍。请君勿异吾言狂。等閒莫作图画张。君恩先德寓于此，俨然如在其洋洋。君当扫地更焚香。瞻对载拜什袭藏。子孙百世存羹墙。奇材大用殊未央。呜呼奇材大用殊未央。"}