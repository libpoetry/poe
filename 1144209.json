{"id":"1144209","title":"陆君实挽诗","dynasty":"宋末元初","author":"汤炳龙","text":"七日阴霾事可知，楼船鱼贯果谁为。人心自感兴元诏，天意难同建武时。黄屋朔风那有济，角巾东路觉无期。公为万古纲常计，儿女扳船不暇悲。间关海岛岂谋身，婴臼存心力不能。天上龙章空结梦，人閒鱼腹了中兴。英雄一死从君父，忠义遗编托友朋。万里楚魂招不得，诗成惟有泪沾膺。"}