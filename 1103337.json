{"id":"1103337","title":"醉后放歌","dynasty":"宋","author":"周密","text":"冷风如冰月如水，夜久霜寒倚秋桂。酒樽已眠人未睡，闲与孤蛩各言志。宇宙宽闲容我辈，千古万古同一致。天上人间好恶异，君子小人常倒置。不愿建侯游万里，金印红旗拥千骑。不愿闻鸡五更起，衮绣传呼趋九陛。惟愿擘画千百岁，坐见无怀大庭氏。不须结绳与画地，何者为愚何者智。不蚕而衣不耕刈，不暑不寒春泄泄。有酒如江碧浮蚁，一瓢日日江头醉。醉后长歌语流丽，歌声透天天为喜。赐我三元九霞佩，佩之乘风御清气。虎豹遁迹鬼神避，意之所之身即至。竦身蜚出扶摇外，直到天宫三十二。"}