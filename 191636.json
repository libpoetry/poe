{"id":"191636","title":"张漕行部过湘岸有作因次其韵","dynasty":"宋代","author":"陈傅良","text":"春晚得新霁，草木日夜绿。阳光初蔽亏，野暝或单复。美人浮湘波，领此入蓬屋。故放归帆迟，更呼渔火续。穷探物精华，尽付诗凡目。忆昨欣晤对，令我忘休沐。剧谈酒行希，危坐兵卫肃。相思正倚楼，所寄忽累幅。瑰辞堪买贫，轶韵和难属。自从楚骚兴，悲些逮差玉。后来数唐人，欸乃岩隈宿。世无梁昭明，斯文又谁录。"}