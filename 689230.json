{"id":"689230","title":"四图诗赠何燕泉四首 职方奉使","dynasty":"明","author":"何景明","text":"卧游亭在古椿园，万里轺车出塞垣。天马一从随汉使，星槎谁复到河源。河南河北望行尘，露冕褰帷拜野人。嵩少风云千里色，覃怀花柳万家春。当朝太仆世称贤，在䮐常歌鲁颂篇。天上骕骦惟一骨，苑中騋牝实三千。西域百年通贡篚，中丞万里建旌旄。坐扫蛮山开瘴疠，永令滇海息波涛。"}