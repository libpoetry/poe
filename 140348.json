{"id":"140348","title":"次韵薛秘书见遗玉臂格谢书则堂扁额","dynasty":"宋代","author":"魏了翁","text":"人心之精微，未动孰为判。邪正介然形，君子小人断。熙熙大雅歌，洋洋关雎乱。或觇时安乐，或识世屯难。是惟言出口，矧复书脱腕。至著恢人文，至微极幽赞。或者藏其心，外饰徒璀璨。谁知敬肆间，德之所聚散。卓或符溪老，吾道资御捍。万殊错揉中，独识一理贯。反躬事省察，愤世兴寤汉。揭堂阐斯则，绝识陋秦汉。於余或有所，相谓画可玩。无物报琼瑶，作诗附笔谏。"}