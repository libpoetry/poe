{"id":"1114061","title":"初入潭州二首","dynasty":"宋","author":"李纲","text":"长沙自昔号繁雄，兵火连年一扫空。犹有江湖资险固，恨无方略畅威风。旁通川陜关河远，下视荆襄指掌中。圣主中兴当自此，无因借箸感尧聪。昔年假道过长沙，烟雨濛濛十万家。栋宇只今皆瓦砾，生灵多少委泥沙。寸心报国浑忘老，四路宣风静不哗。秪愿吾皇假年月，直从襄汉定中华。"}