{"id":"996623","title":"次韵孙子实题少章寄寂斋","dynasty":"宋","author":"黄庭坚","text":"虚名误壮夫，今古可笑闵。尸裹万里归，书载五车稛。安知衡门下，身与天地准。秦晁两美士，内行颇修谨。余欲造之深，抽琴去其轸。寄寂喧鬨间，此道有汲引。狱户闻笞榜，市声杂嘲辴。二生对曲肱，圭玉发石蕴。大小穷鹏鴳，短长见椿槿。欲闻寂时声，黄钟在龙笋。"}