{"id":"694122","title":"端阳杂咏","dynasty":"明","author":"陈堂","text":"系臂相沿五色丝，浴兰采术亦何为。早知续命家家寿，何必山中茹紫芝。斗草同欢似戏场，含娇敛笑竞群芳。临风岂有梅花笛，吹落蛾眉点额妆。疏柳鸣蜩缥缈闻，因思此日祀陈君。苍梧太守今何在，满目风尘扫白云。遗俗相传蜥蜴空，岂因希宠日当熊。翻疑飞燕多相妒，故遣长门捕守宫。能言鹦鹉事应非，鸲鹆那堪学语归。从此不需劳剪舌，恐令禽鸟解人机。"}