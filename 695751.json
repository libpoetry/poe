{"id":"695751","title":"送吴虎臣游太岳二首","dynasty":"明","author":"欧大任","text":"天柱峰前百八盘，君行支策几回看。白云不散金银气，苍雪长飘桧柏寒。玉检何年封洞穴，琅璈中夜上星坛。乘麟可驭灵风急，应向南岩驻羽冠。紫霄宫殿俯飙台，织铁参差万壑哀。七泽晴云当槛起，三秦烟树八关来。新题玉笈仙容读，旧锁琼扉帝许开。方朔陆沉将欲去，青骡海上待君回。"}