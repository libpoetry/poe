{"id":"769879","title":"高阳台•为阮亭题余氏女子绣高唐神女图","dynasty":"清","author":"彭孙遹","text":"帝女归来，一天秋色，楚峰十二苍苍。听说当年，曾经荐枕先王。细腰宫里颜如玉，更相寻、雾縠霓裳。问此时、翠盖鸾旌，谁见悠扬。巫山枉断人肠。纵阳台遗迹，未尽虚茫。回首宸游，沉沦幽佩堪伤。一自侍臣书好梦，千载下、云雨生香。又何人、剪雨裁云，幻出高唐。"}