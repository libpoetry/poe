{"id":"962134","title":"送项平甫倅池阳","dynasty":"宋","author":"姜夔","text":"项君声名天宇窄，与君俱是荆湖客。向来相闻不相值，长安城中乃相识。论文要得文中天，邯郸学步终不然。如君笔墨与性合，妙处特过苏李前。我如切切秋虫语，自诡平生用心苦。神凝或与元气接，屡举似君君亦许。西湖一曲古墙阴，清坐论诗夜向深。见谓人间有公等，不知来者不如今。乾坤虽大知者少，君不见，古人拙处今人巧。我徂山林口挂壁，如君合救狂澜倒。石渠春水绿泱泱，阁下无人白日长。万里江湖入归梦，子云不愿校书郎。九华山色梅根渡，半日风帆即秋浦。六条察吏安用许，幸有千岩作诗侣。"}