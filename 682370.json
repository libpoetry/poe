{"id":"682370","title":"南还答汪公干兼别京中同好","dynasty":"明","author":"区大枢","text":"余驾远行迈，将归南海南。感叹二三子，缱绻不能堪。五载客京华，出入必见参。何期一朝别，分飞各异骖。无以长相思，少原有遗簪。欢言苦不足，离别怅无多。执手长太息，中夜起悲歌。悲歌夫若何，人生渺逝波。驱车洛阳道，振策厉嵩河。三复琼瑶篇，永念在中阿。中阿不可见，念子情何极。遥望嵩衡云，恨无生羽翼。予附皇华游，子复亲闱忆。昆朋岂不乐，无乃少子识。欲从而末由，对之长叹息。叹息复何言，为别已在兹。对酒不能酣，抚缨立路歧。河清难再俟，白日忽西驰。感君意气多，期我岁寒知。愿言终努力，长歌怀此辞。"}