{"id":"759409","title":"说潮五古十七首 其十四","dynasty":"清","author":"丘逢甲","text":"阳明昔抚虔，且战且讲学。中离薛先生，举家侍讲幄。犹子方登朝，死谏节已卓。惜哉真铁汉，一疏官复削。青衣拜节归，京尘手亲濯。中离溪汤汤，中离山岳岳。夜半闻钟声，谁欤实先觉。维时讲良知，仁夫尤卓荦。建策平交南，持节巩边朔。斯诚阳明徒，边材独腾踔。竟忤仇严归，风节更雄倬。沧海今扬尘，边警喧鼓角。不能事兵戎，何以兴礼乐？斯材不可得，令我思悠邈。斯材纵可得，欲出伤谣诼。河流自西来，颓波日以浊。三河河上坟，丰碑半残驳。"}