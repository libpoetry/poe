{"id":"246418","title":"台城路·挽孔凡翁","dynasty":"现代","author":"王蛰堪","text":"劫馀方恨风骚贱，山阳又闻哀管。咽断枯蝉，烧残翠蜡，凋落惊传秋半。沧桑倦眼。便抛却人寰，尘缘都散。渺渺云寒，此番应在九重宴。仙游怎教忘返。弃槎回望处，挥泣如霰。冷社开时，新声倚就，消息难凭归雁。伤心九畹。正故圃飞霜，紫箫吹怨。独酹江天，一尊清泪满。"}