{"id":"747830","title":"佛峪","dynasty":"清","author":"蒋湘南","text":"一峰侧皈佛，万岩恐遭摈。破釜偏亦承，旋螺折而进。琳宇涌弹指，华严缩盈寸。花开斋鸽游，经歇古龙恨。贪狼蓄人性，听偈晨不遁。石蒸泉乳香，雨酿洞云润。树根野人卧，往往疑古舜。我生激血性，不知本根钝。自惜乾匠心，不为象教运。迩来倦炽尘，天花剖空阵。孝忠谁助谈，贤圣无近信。安得半蒲团，老此双蓬鬓。意外得初地，合十打欢讯。辞家虽未能，成佛讵无分。定僧凝死猿，危楼耸妖蜃。可怜瀑雷訇，力图出山奋。"}