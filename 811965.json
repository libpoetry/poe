{"id":"811965","title":"咏荔枝二首","dynasty":"清","author":"孙元衡","text":"颇怪繁星谪软尘，筠笼将出故鲜新。味含仙意空南国，姿近天然是美人。丹罽潜胎珠玓瓅，脂肤满绽玉精神。一时唤起狂奴兴，万事灰心渡海身。不受盐欺与蜜侵，骚人新摘自沈吟。轻红照肉白凝齿，芳气袭魂寒沁心。笑后左车生小愠，望中飞骑更相寻。南杨粗丑北卢拙，回避赪珠出宝林。"}