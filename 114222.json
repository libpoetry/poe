{"id":"114222","title":"次韵坦夫见惠长句","dynasty":"宋代","author":"黄庭坚","text":"温风撩人随处去，欲如膻羊蚁旋慕。落英马前高下飞，牵挽忽与樽酒遇。令行如水万夫长，倾盖不减平生故。素方成缁面黧黑，笑说尘沙工点污。王事贤劳尚有诗，自卷溪藤染霜兔。桃李清阴坐未移，走送雄篇疲健步。张侯先不露文章，十年深深豹藏雾。欻来听讼小棠阴，千里鸣弦舞韶濩。我名最落诸人後，顿使漂山由众喣。伐木丁丁愧友声，食蘋呦呦怀野聚。谷阳旧垒一片春，勤我引领西南傃。遥知红紫能乱眼，锦衾作梦高唐赋。简书留句四十里，梦魂明月识归路。公才富比沧海宫，明珠珊瑚凡几库。惠连冢上麦纤纤，喜公犹得春草句。明朝折柳作马箠，想见杯盘咄嗟具。风光暂来不供翫，大似横塘过飞鹜。瓮面浮蛆暖更多，气味烦公卒调护。树头树底劝提壶，南冈北冈教脱袴。春衣可著惬醉眠，急觞催传莫论数。"}