{"id":"811276","title":"仙屏中丞见和前诗，感事述怀，叠韵奉答","dynasty":"清","author":"丘逢甲","text":"黄尘遮断海天春，劫外馀生倍怆神。国岂尚文方积弱，士争横议欲维新。陆沈应咎王夷甫，道隐思为贺季真。鹿走鸿哀嗟满目，更谁抗疏恤遗民。凉波渺渺粤江清，去国怀乡此日情。帘下君平宜卖卜，酒边同父尚论兵。上书曾陨孤臣泪，怀刺新投钓客名。一事告公同叹息，不如蠡种是行成。天南寥落得新知，讲学仍思更下帷。四海有人休痛哭，九州无事且谈诗。贲隅桂树秋风早，大庾梅花腊雪迟。但有当归宜寄赠，不须远志说羌维。"}