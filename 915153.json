{"id":"915153","title":"正月三日宿范氏庄四首 其三","dynasty":"宋","author":"杨万里","text":"酒名忘忧物，未尽酒所长。醉后忘我身，安得忧可忘。我饮初不多，不可无一觞。平生难为酒，甘醴断不尝。要与水争色，仍复菊敌香。气盎春午花，味凛秋旭霜。三杯合自然，一滴诣醉乡。朅来困行役，名酒安可常。甘淡俱不择，芳冽那得将。酒味何必佳，一醉径投床。但令有可饮，不醉亦何妨。"}