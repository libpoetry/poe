{"id":"694767","title":"前感兴六首","dynasty":"明","author":"周瑛","text":"斲桐以为琴，十年置茅屋。锦囊细韬笼，龙蛇纹满腹。城市多新声，齐竽复秦筑。古调无人弹，零落委草木。有客学舞剑，自谓术通神。雷霆薄宇宙，双龙飞绕身。我亦有剑术，未敢轻告人。诎信随阴阳，指顾天地春。美人颜如玉，自许连城价。晓织双鸳鸯，戏水香蒲下。夫婿游京洛，报结新姻娅。中馈但有人，贱妾不复嫁。提瓶去汲井，为君解宿酲。不意绠中断，瓶坠不能升。君恩手中绠，妾身井底瓶。相望不相即，此心谁能明。长风吹白日，年华去如驶。美人翠袖薄，高阁闭秋雨。开园种芳树，岁晏自萋楚。相隔一带水，终日不得语。秋风撼庭树，落叶乱故枝。叶本树所生，叶落树不知。君莫弃黄叶，为君粪树根。树根得所生，岁岁绿阴繁。"}