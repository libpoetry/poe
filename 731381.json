{"id":"731381","title":"叹菊","dynasty":"清","author":"永瑆","text":"千山凛严宵，众木落清晓。我行木兰中，满目秋事老。忆我寓舍菊，阶砌旧缭绕。或能凌霜风，及归遂幽讨。寒窗暂凭藉，短彗急洒扫。而何一怅意，委地竟衰槁。枝梢助憔悴，姿格失窈窕。闹蜂远飏去，吟虫近萦抱。谁云冥情思，祇是触烦恼。万物固代谢，菁英焉可保。留连自怆恻，毋乃乖达道。顾念手亲栽，胡能首轻掉。虽乏靓妆艳，庶期素襟表。赋质良苦薄，一荣如过鸟。使我兴欲索，胡为剧潦倒。明晨舍之归，策马意悄悄。"}