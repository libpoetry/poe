{"id":"780233","title":"迈陂塘 题章过亭姑丈“采芝图”","dynasty":"清","author":"叶绍本","text":"问仙山、是谁曾到，灵芝三秀岩穴。荆树数株齐郁蔼，兄弟茅家丹籍。离尘窟，看叠干、蟠根彩映东山宅。棣华同茁。偕阆苑佺乔，商颜黄绮，共证长生诀。山水窟，畅好芒鞋竹杖，弁峰苍翠如滴。松风一径眠云厂，瑶草遍滋崖隙。真意得，乍抱膝、高吟不羡闲簪绂。楹书遗泽，认花悬桑栽，莎厅薤拔，几处廿棠植。"}