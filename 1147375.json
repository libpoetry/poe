{"id":"1147375","title":"荅韦山人隐起龙文药瓢歌","dynasty":"唐","author":"皎然","text":"野人药瓢天下绝，全如浑金割如月。彪炳文章智使然，生成在我不在天。若言有物不繇物，何意中虚道性全。韦生能诗兼好异，获此灵瓢远相遗。仙侯玉帖人漫传，若士青囊世何秘。一捧一开如见君，药盛五色香氛氲。背上骊龙蟠不睡，张鳞摆颔生风云。世人强知金丹道，默仙不成秽仙老。年少纷如陌上尘，不见吾瓢尽枯槁。聊将系肘步何轻，便有三山孤鹤情。东方小儿乏此物，遂令仙籍独无名。"}