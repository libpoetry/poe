{"id":"588386","title":"寿许愚潭","dynasty":"明","author":"王渐逵","text":"避地出萝岭，移居向越台。偶成真率会，得与诸贤偕。乡里先论年，谈笑足娱谐。人生百龄内，时事多阻乖。生日不为乐，顾影嗟形骸。潭翁本僯党，夙昔我所怀。徒迁近伊迩，尊酒时招陪。喜过悬弧旦，社老欢一杯。看馔欣及时，醴酌亦旨佳。相知更相厚，衷抱因以开。葭灰转林钟，好风自南来。新月喜傍人，深夜同徘徊。朱鸟挂前檐，狐星亦当阶。但愿日为寿，取醉不记回。酒中多谬误，愿君莫疑猜。附骥述短章，瓦缶岂能谐。"}