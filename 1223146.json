{"id":"1223146","title":"登都北神山醉中题壁","dynasty":"元","author":"马祖常","text":"过溪踏瑶琼，入山采苍翠。仙宫名神山，下负六鳌背。我来访丹药，羽人已千岁。清啸响山谷，幽姿媚松桧。白水从北来，南与众川会。开窗目沃野，千峰俨相对。自是山林乐，何但官爵贵。买田酿清泉，里社日相慰。诗成怅如失，天风逼衣袂。东望邹衍庙，杯酒可远酹。谈天剧当时，古屋尚粉绘。骑驴独归去，人世空一喟。"}