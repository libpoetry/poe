{"id":"1130364","title":"颂古五首","dynasty":"宋","author":"释慧光","text":"雨洗淡红桃萼嫩，风摇浅碧柳丝轻。白云影里怪石露，绿水光中古木清。窣堵古形仪，未举已先知。巍然存海底，影落树头辉。偷吃油糍，卖弄口觜。年老成魔，谩神嚇鬼。一吹无孔笛，一抚没弦琴。一曲两曲无人会，雨过夜塘秋水深。狗子无佛性，全提摩竭令。才拟犯锋铓，丧却穷性命。"}