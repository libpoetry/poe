{"id":"684596","title":"和洗云厓南园步月晚归韵","dynasty":"明","author":"王希文","text":"厚畀英豪岂浪生，要知天地在钟情。岐黄有术攻愚病，樗栎无阶答盛明。金石遗音惊掷地，珠玑索价薄连城。乾坤俯仰今如此，星斗冲天古气横。春及阶除草自生，化机神会自怡情。门临瘦竹凭风扫，坐对芳梧爱月明。光霁一圈真觉地，刚柔两字即嚣城。毫釐到此君须认，眼底纷纷岐路横。倚剑看云万感生，因歌古调惹归情。花当劝客和春醉，月到邀人入夜明。喜欲巾车留别墅，厌听笳鼓起关城。裁缄咫尺遥相寄，招手天边看雁横。梦绕池塘春草生，同家四海弟兄情。南园未领群英诲，东璧先窥爝火明。渴量焉能穷瀚海，酒兵聊可破诗城。知音我亦些能会，醉倚孤桐向月横。"}