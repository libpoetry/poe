{"id":"764647","title":"百字令 其一 客沪上，为王鸿资初度","dynasty":"清","author":"毛奇龄","text":"秋风乍起，桂花时、又是东亭初度。四十年来弹指顷，阅历山川无数。倚马成文，磨盾草檄，杀尽中山兔。侯王以下，一时趋走如骛。谁道梁苑归来，故人官沪上，欢然相聚。有弟同行胜小陆，共作平台词赋。弧矢高悬，长庚何在，遥指星明处。壮心未已，莫言岁月迟暮。"}