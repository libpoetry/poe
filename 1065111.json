{"id":"1065111","title":"变禅者归蒋山见佛果乞偈","dynasty":"宋","author":"释德洪","text":"霸陵将军万人敌，射虎饮羽马躄易。下马视之辄一笑，宁知虎为草中石。控弦复射又中的，砉然有声箭不入。将军但知为石耳，坐令疑虎心相失。诸方今谁达此机，蒋山老勤默而识。变公心挂蒋山云，浩然欲归约不得。洞庭青草水粘天，高帆摩空一千尺。仰看浪摧碧玉山，此时法界毛端集。"}