{"id":"1063626","title":"高安会谅师出诸公所惠诗求予为赋用祖原韵","dynasty":"宋","author":"释德洪","text":"黄尘踏遍江南岸，矫首无言对河汉。故山有屋埋深云，一夜归心掣不断。山舟日夜去无休，挽绳欲系惭无由。纷纷世态真一梦，顾我所为如直钩。绿锦江头识谅禅，倾坐高谈象帝先。疑君即是僧太白，不然无乃真弥天。仙风袭人欲轻举，天容道气出眉宇。拥坐衣裳堕不收，山水怀云轻百补。我今老倦亦慵参，去死正如三眠蚕。相看一笑有佳约，他日同归五老庵。人生真若屈伸肘，萍浮梗泛因邂逅。料君有胆大于身，未应搜索因诗瘦。閒亭夏木初垂阴，相逢还得同携手。未见千首万丈光，先看七步才八斗。"}