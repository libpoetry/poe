{"id":"53303","title":"送吴知府之官雷州","dynasty":"明代","author":"普庵禅师","text":"雷州太守东吴客，儒术传家尚清白。金花束带红锦袍，玉骨巉巉眼双碧。读书昔在苕溪阳，十年不出芙蓉庄。娱亲堂上宴春色，银丝作鲙冰雪香。丈夫干时须食禄，有志匡君贫亦足。谁能碌碌困一乡，冷炙残杯媚豪族。剖符今作炎海游，江风吹上沙棠舟。好山南去六千里，岂无斗酒消离忧。牵牛花开暗蛮浦，雨后怒泷如瀑布。生黎寨口瘴茅青，百尺黄蛇昼当路。此邦稍觉风俗殊，地无异产民凋疏。况复兵余少耕凿，抚字欲待重昭苏。我歌《折杨柳》，送君莫踟蹰。直度桄榔林，落日吟鹧鸪。他年考绩应重到，林下相期话幽讨。紫藤无惜赠两枝，我欲看云藉扶老。"}