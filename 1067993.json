{"id":"1067993","title":"夜宿宝岩寄寇李二鍊师兼怀王环中","dynasty":"宋","author":"李彭","text":"北风驱云度危峤，日下苍茫烟霭横。山灵唤客起杖屦，定自不凡为此行。山南冥搜未得妙，山阴问津向猿鸟。遥岑叠叠罗峻屏，溪流溅溅鸣楚调。眼明全椒道士家，丹砂入颊暾朝霞。谈间勃窣妙理窟，挽不听去犹欲遮。缥思右辖千丈松，眉宇中藏嵇阮风。放船云梦鬼作祟，磈磊仆卧洪涛中。此翁身大不及胆，引帆复逐天边鸿。渊宗堂中柱史裔，黄鹄作雏欺鹤唳。衣裾不著京洛尘，潜心涪翁哦五字。相逢俄顷复解携，韵胜遣人增想似。僧窗梦短夜复长，句挟寒霜聊可寄。"}