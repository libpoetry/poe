{"id":"1236778","title":"秋雨寓舍酬答夏编修四首","dynasty":"元","author":"范梈","text":"乱竹通邻舍，修梧限掖垣。日长惟有雨，秋半祇如昏。野色愁俱破，河流畏更浑。惟应好僚友，孤寂义弥敦。左丞京下宅，大半贮蛩螀。容曳栖乌地，低迷卧鹿场。几时衣定暑？昨夜酒生凉。太息时人语，依稀不可忘。平生谈笑口，未是向人悭。直以朋友内，难为伯仲间。陈君元下榻，贺老自怀山。见谓前修事，因之一破颜。倚岩推许逊，负水揖文箫。万里初邻并，长年此寂寥。不要麟阁画，虚累鹤书招。同是西江客，君当结梦樵。"}