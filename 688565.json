{"id":"688565","title":"题陈氏荣寿堂八景为陈邦衡先母夫人作 西楼松响","dynasty":"明","author":"许炯","text":"华堂西畔有楼台，白日波涛捲地来。千尺苍龙晴作雨，九秋清籁暗闻雷。依稀忽觉泉声细，萧飒时惊鹤梦回。霜冷月明不堪听，凄凄风木带馀哀。疏星残漏欲明天，一百八声惊晓眠。霜下寒山号落月，风来春树杂啼鹃。楼前忽断怀人梦，海上偏愁旅客船。听罢依依遗恨在，鸡鸣问寝忆当年。星轺持节驻名邦，形胜由来占上方。云拥辕门閒挂剑，风清幕府静添香。乌台晓带三秋日，炎海晴飞六月霜。却忆先朝曾奉使，至今随处有甘棠。何年福地起珠庭，芳草残碑字半倾。苔径风回松子落，石坛秋老菊花清。青牛过去留遗迹，白鹤归来认故城。闻说瑶池降王母，高堂应伴董双成。天地山河一镜中，嫦娥飞入水晶宫。影摇玉宇三千界，光射琼楼十二重。丹桂扶疏侵薄露，冰轮凌乱受微风。临池恨觅长生药，先驻高堂不老容。杏坛乔木昼阴阴，紫水西来绕桂林。两岸月明哦白雪，九衢风静听瑶琴。长檠珠翠他年事，太乙青藜此夜心。赖有书香留汗简，传家何用满籯金。玉台深处昼穿云，日暮行歌且负薪。蓑笠湿沾山下雨，花枝香绕担头春。岚遮后峒峰如画，月印前溪草似茵。采药追随归莫晚，黄昏无复倚门人。岭海豪华亦壮哉，万家烟火绕亭台。宋清门下何人在，李白楼前有客来。橘柚霜姿红胜锦，葡萄春色绿于苔。瑶池侍宴浑成梦，犹记时新荐寿杯。"}