{"id":"946680","title":"沈德和使君生辰四首 其三","dynasty":"宋","author":"陈棣","text":"桐川古桃州，地僻官事少。简静宜有馀，苛刻则烦扰。公来省其俗，好尚已默了。碧凝燕寝香，青鞠圜扉草。麦垄雨初匀，棠阴风自扫。回观汉循良，未足语治道。岂惟术数多，更觉规模小。公将宰天下，一郡乃戏嬲。便当作吏师，讵止为民表。邦人何所祈，区区颂难老。"}