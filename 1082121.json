{"id":"1082121","title":"昭君出塞行","dynasty":"宋","author":"刘才邵","text":"晓钟传箭金门开，翠裘玉几高崔嵬。蕃官膜拜领天语，玉颜忍泪青娥摧。尘昏金翠风鬟乱，琵琶难写重重怨。回望秦关烟雾深，心魂暗逐么弦断。大阉当国国势卑，坐致匈奴辄轻汉。请婚荐女不自惭，画师微罪翻深按。虽然责赂变真质，却为宫中去尤物。正似渠成秦利厚，反间之辜宜特宥。汉皇傥有帝王资，尽戮奸谀赏延寿。"}