{"id":"423686","title":"赠尾崎古村","dynasty":"近现代","author":"苏大山","text":"扶梦过澎湖，晓起山在目。我来不恨迟，居然画屏宿。古村嗜古士，谓是禹山川。结想海未通，纵览四千年。东来气磅礡，列岛如星聚。类别分九夷，疆域各殊宇。奇奇怪怪事，山经有未收。铸鼎象罔两，祇能镇九州。君家住博桑，迢遥隔弱水。观书陋管窥，放胆论文史。遗制详卉服，彷佛如见之。当日未开化，乃在狉榛时。佛言婆娑洋，缥渺羌莫纪。或言毗舍耶，低徊无乃是。喜君事考订，餍我见闻多。张华志博物，一一穷搜罗。天地绚精华，今已区文野。铜鼓旧山河，有如披赤雅。独抱同文感，钻纸惭蠹鱼。接君一席话，胜读未烧书。"}