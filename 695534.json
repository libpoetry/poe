{"id":"695534","title":"登瀛二首","dynasty":"明","author":"林鸿","text":"圣世风云会，文衡日月悬。五星同聚井，六德共宾贤。射隼乘时获，登龙计日先。金台钟秀气，瀛海俨神仙。月殿森芳桂，琼林列绮筵。停骖三岛上，飞佩百花前。多士骞腾日，明良泰治年。始知逢掖贵，何必蹑凌烟。九州连一壤，三岛不殊乡。云作长安路，洲通弱水航。星河摇宝剑，日月焕文章。翠苑天葩丽，珠林蕊叶凉。绣楹金蝘蜓，吹榭玉琅珰。广乐飞蝴蝶，霓裳下凤凰。八珍行月殿，万寿进霞觞。景气吞今古，荣光接混茫。仰聆天语近，俯视地维荒。探手资玄运，扪心见赤藏。才非鹦鹉匹，群逐鹭鸳行。讵复论汾上，长专蜕骨香。"}