{"id":"509018","title":"送简庵王先生参政湖广","dynasty":"明","author":"韩雍","text":"条风扇微和，冻柳青始萌。载酒出东郭，言饯君子行。举觞未及酬，潸然涕沾缨。念昔侍芹泮，知遇如平生。慇勤道愚蒙，学业幸尔成。感此恩义重，欲报心怦怦。同朝二十年，岂异骨肉情。方资永承式，遽尔欢戚并。乔迁佐雄藩，买舟趣脩程。且展经济略，大拯疮痍氓。坐使湖湘间，境土悉以平。勋庸动宸极，召用谅匪轻。斯时重盍簪，相与匡文明。匆匆不尽意，落日催双旌。目断滦河舟，梦绕江汉城。衡阳雁北来，勿惜频寄声。"}