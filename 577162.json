{"id":"577162","title":"登吴山谒胥祠因望海潮","dynasty":"明","author":"陈琏","text":"属镂抉目吴东门，白日不照忠臣冤。身浮鸱夷入水府，配涛作神恨始伸。迄今二千有馀载，庙食吴山恒不改。回思宰嚭肆谗徒，瞬息浮荣竟何在。邦人事神诚意多，击牲酹酒杂笙歌。神能阐灵慰民望，白马红衫腾素波。我时谒神到祠下，极目西陵景潇洒。潮头一线海门来，谁道钱王弩能射。涨空银浪须臾平，水天一色涵虚明。祠前徙倚空怀古，眼底越山无数青。"}