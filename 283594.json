{"id":"283594","title":"玉漏迟·吹万新有丧明之痛，握手茸城，神采不属，赋此奉慰，用樊榭韵","dynasty":"现代","author":"姚鹓雏","text":"绒鞯飞丝雨，尖寒薄暮，浮生何短。箪酒初倾，蜡泪堆盘花颤。短棹轻游休忆，正玉雪、衮师在眼。灯重剪。隔春情事，沧桑千片。鬓丝不为秋悲，只蜡凤虚堂，弄梅孤馆。哀乐中年，愁听砌虫凄叹。投杖沉吟何意，好觅取、一襟萧散。天正远。柔杨黯凋江岸。"}