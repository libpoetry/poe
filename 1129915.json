{"id":"1129915","title":"金陵怀古","dynasty":"宋","author":"释善珍","text":"齐楼梁殿黍离离，王气潜随斗柄移。秋雨狐藏宫井树，夕阳鸦立御园枝。诗人闲管江家宅，宰相偏嫌蔡允儿。青史鬼雄元不死，归来化鹤有谁知。国号仓皇更几回，昔人事往后人哀。相赓璧月词千阕，帝劝长星酒一杯。春草不怜同泰废，晓钟犹是景阳来。陵荒玉椀无踪迹，寒食梨花依旧开。"}