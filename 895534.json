{"id":"895534","title":"永遇乐 其二 为洛滨横山作","dynasty":"宋","author":"张元干","text":"飞观横空，众山绕甸，江面相照。曲槛披风，虚檐挂月，据尽登临要。有时巾屦，访公良夜，坐我半天林杪。揽浮丘、飘飘衣袂，相与似游蓬岛。主人胜度，文章英妙，合住北扉西沼。何事十年，风洒露沐，不厌江山好。曲屏端有，吹箫人在，同倚暮云清晓。乘除了、人间宠辱，付之一笑。"}