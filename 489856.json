{"id":"489856","title":"篆冢歌","dynasty":"明","author":"袁华","text":"庖牺卦画龟龙出，颉诵造书鬼夜泣。俯观鸟兽蹄迒迹，依类象形文字立。以迄三五咸东封，改易殊体靡有同。周官保氏教国子，六书大义开群蒙。太史籀文古少异，小篆双省由秦始。仓颉爰历博学篇，三家著述初传世。秦燔经籍狱讼炽，乃尚隶书趋约易。古文虽绝汉草行，尉律学僮乃课试。东阁祭酒太岳孙，夙尝受业贾氏门。闵悼俗图昧所向，博采籀古加讨论。揭示上下明指事，转注假借形声意。立为一端亥毕终，分别部居不杂厕。亘千万古知字源，昭若列星丽躔次。中兴斯学曰阳冰，入室操戈胡背戾。二徐训释浩江河，仲也袪妄言不颇。吴兴张有尔杰出，复古正俗订舛讹。布衣道士钱唐住，玩世端如郭忠恕。三十六举仅成编，蝉蜕遗踪不知处。席中加带恶安西，鼓皮离禹良可吁。汉家去古尚未远，成皋印文犹重摹。云间读书苦嗜古，手校科虫辨鱼鲁。明窗净几风日佳，临摸一埽千番楮。商彝周鼓真吾师，■扁沈著沙画锥。鸾回凤翥龙夭矫，长戈短剑相交驰。书草日积充栋楣，保爱何啻璧与圭。细林山中一抔土，缃笈缄縢重闭之。于乎禊帖藏玉匣，终致温韬举菜锸。亦恐虹光夜烛天，定有窃开窥笔法。冢头草，鸣寒蛩，薶文瘗笔同高风。后三千年见白日，好事应营马鬣封。"}