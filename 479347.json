{"id":"479347","title":"送张企翱之广东提学","dynasty":"明","author":"陆容","text":"天语遥将度岭南，一方师表羡君堪。潜回风俗观新政，乐育英才副昔谈。爱护襟期同郑老，能诗标格近罗含。少年科第曾谁负，大好文章每自惭。好士一生心耿耿，阅人多中目耽耽。芹宫会讲晨留榻，柏府程书晚驻骖。道路漫从泷吏问，姓名先得峒民谙。蛮音啁哳初难辩，海味珍奇素所甘。画鼓发船驯巨鳄，青衿拥座听春蚕。文身俗在能无教，可语僧来不放参。龙墨污唇闲吮笔，廌冠笼发老胜簪。敷文圣代今同契，典礼仪曹夙陋聃。逢石只应呼丈拜，歃泉宁复似渠贪。花明蕉荔供行色，味杂槟蒌当酒酣。故国乾坤惟欠雪，莫年山水定工岚。清风入诵炎蒸散，化雨随车槁瘁覃。骏骨收时忘牝牡，色丝成后看青蓝。赠行已乏金兼百，饯饮何妨爵过三。往事莫言温室树，殊恩还忆上林柑。鸾墀宝玉留情献，蜃窟遗珠借手探。转眼又期归报最，坐移邹鲁到琼儋。"}