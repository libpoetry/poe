{"id":"758119","title":"眉妩 山市晴岚","dynasty":"清","author":"周贻繁","text":"望长天如镜，黛色凌空，岚气霁朝雨。树里人家在，炊烟外、空青新画眉妩。待挥楮素。惜未能、皴染如许。只须索，镜里文君貌，有娟若空趣。千叠云峰堪数。爱髻螺耸翠，鬟碧笼雾。一晌金乌下，依稀见，飞霞孤鹜齐度。问谁解赋。绘色空、摩诘诗句。算千古云山，能几度、供吟睹。"}