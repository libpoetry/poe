{"id":"605917","title":"西行答赵仁甫","dynasty":"明","author":"卢龙云","text":"何人解作阳春曲，世上巴词第相逐。闽海赵生才实奇，艺苑于今步称独。与余莫逆始论心，促席开樽时一吟。师门雅重学不愧，客舍相看情最深。大雪漫漫惊岁易，去住从今隔消息。伊余远役粤西陲，而君尚走长安陌。长安聚会不可常，他时绾绶向何方。风尘荏苒俱为客，欲寄音书路总长。"}