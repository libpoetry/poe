{"id":"1108802","title":"二月初七日寿溪十绝","dynasty":"宋","author":"刘克庄","text":"丑石榕堪坐，晴坡草可眠。若非古沂水，亦是小斜川。士不论穷达，离乡即可哀。白头孙七十，岁岁埽松来。仙不离人世，何须远觅仙。桃花最深处，更著小渔船。广筑长城一，纷纷走避秦。长城遍天下，底处著逃人。锁却藏舟屋，丁宁勿浪开。渔郎最饶舌，曾去引人来。□受职于天，李冰周处然。何曾现灵怪，专一管丰年。□□宽裁领，蓬头乱插花。相呼挈牲酒，再拜祷桑麻。□□□夜里，折箭传黄旗。野老心无事，闻之忽皱眉。□□眼中人，累累原上坟。昔作夸毗子，今为冥漠君。城郭有时变，市朝回首非。谁为辽鹤说，第一莫来归。"}