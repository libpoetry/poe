{"id":"757949","title":"疏影","dynasty":"清","author":"苏穆","text":"闲庭翠暖。怪梧叶、无情先送幽怨。敲响空阶，不管愁人，临风刚赋秋扇。西风最惜分离苦，便尽日、萧萧深院。自那时、蹙损双蛾，怎向这回重展。休问年来憔悴，绿窗春去后，吟事都懒。弄影银蟾，轻荡湘波，偏照天涯人面。芭蕉叶叶篱边碎，又忍卷、珠帘重看。便唤取玉宇春回，别是一番莺燕。"}