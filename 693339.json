{"id":"693339","title":"病中遣怀三首","dynasty":"明","author":"苏葵","text":"宿雨闲窗注道书，旋调龙虎卫微躯。谁甘在梦犹谈梦，我奈骑驴未下驴。满地碧梧寒透早，几家黄菊酿甜初。星轺木铎成何事，敢向人前讳滥竽。几年慵事子公书，世事何裨七尺躯。有梦忽然随海鹤，不才徒尔笑黔驴。十年旅食狐裘老，一夜归心鹤发初。不道故山藤枕外，雨泉风竹送笙竽。只读前书懒著书，虞愁也到病来躯。十年作宦闻歌凤，何日寻诗学跨驴。秋雁恰同人意远，霜蓬偏切旅怀初。衰迟岂复投齐好，自爱商丘也弄竽。"}