{"id":"691205","title":"同张赤涵游金山二首","dynasty":"明","author":"李孙宸","text":"秦帝何年鞭石来，当流中望出楼台。东南海色浮云尽，吴越山光暮雨开。鳌柱似随波上下，骊宫时共月徘徊。登临客子休怀古，水落蛟龙夜壑哀。早随老衲礼毗卢，还憩云房日未晡。僧饭每分施鸟粟，客床聊借落花铺。云归石洞龙时出，风过松林鹤自呼。閒汲中泠第一水，焚香煮茗课僧雏。"}