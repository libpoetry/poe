{"id":"747134","title":"结客少年场行","dynasty":"清","author":"林直","text":"长安少年游侠客，走马日逐城南陌。见人不肯道姓名，不是英雄不相识。平生意气重结交，龙泉三尺横在腰。片言偶合吐肝胆，万事到手轻鸿毛。朝入主人门，暮醉主人宅。主仇不报空丈夫，跃马出门身不惜。刺杀仇人函首归，淋漓颈血尚沾衣。主人请以千金报，踏步掉头去不告。君不见，荆卿当日勇无伦，聂政西来亦可亲。从来缓急相看者，犹数屠沽辈里人。"}