{"id":"817114","title":"呈醇亲王二首","dynasty":"清","author":"缪祐孙","text":"天才聪达重屏京，庆毓珍符拱治平。九万狼貔归镇卫，三千犀甲仰经营。论文逸兴招枚叔，设醴隆施到穆生。宋室濮阳奚足拟，岿然勋德大横庚。宾接微僚礼数宽，倍怜万里历艰难。自从风引蓬壶渺，敢怨霜严关塞寒。北海亲贤殷好士，西戎校尉愧弹冠。何时报国甘陈效，竟发乌孙取可汗。"}