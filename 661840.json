{"id":"661840","title":"上清宫修造","dynasty":"明","author":"郑岳","text":"江国岁仍饥，处处盗尤剧。闾里鲜聊生，况兹兴钜役。土木极工丽，辉煌耀金碧。各务出新智，规恢过畴昔。内帑不惜费，列郡捐馀积。畚锸役万人，筋力谁顾惜。所祀何代鬼，杳幻难具识。汉季有张陵，五斗米中贼。干戈幸逋诛，遗种复滋息。窃据山水胜，蔓延遍区域。崇奉日转加，势与阙里逼。大道久晦冥，爝火何时熄。"}