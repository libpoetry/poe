{"id":"642344","title":"送岁贡生之京","dynasty":"明","author":"胡奎","text":"俞生英妙年，读书南城下。暇日从儿嬉，骑竹当骢马。弱冠入虞庠，良金贵陶冶。聱牙稽训诰，葩正习风雅。譬彼珊瑚器，宗庙安可舍。今春贡京师，如生才亦寡。雍雍成均地，济济文学者。纵横三千字，寸晷擅挥洒。龙门锦先夺，雁塔名须写。有使即寄书，停云念乡社。摛辞继班马，射策希董贾。"}