{"id":"665354","title":"赠道夫四首 其二","dynasty":"明","author":"郑善夫","text":"大道未底夷，回飙无时起。君子思致身，小人亦踶踶。结绥晨出门，长道从兹始。马周一布衣，埋迹殊无似。常何出片言，玄纁转跕躧。一旦白板扉，光彩连州里。拙哉孟浩然，非无圣天子。平生得意句，濩落入泥滓。咄咄归南山，悠悠谢朝市。显晦无贤愚，自古靡不尔。兰苕言永怀，忽逐春华萎。"}