{"id":"569085","title":"咏诸功臣像二十六首 其二十五 故光禄大夫柱国少师太子太师吏部尚书华盖殿大学士赠太师张文忠公孚敬","dynasty":"明","author":"王世贞","text":"永嘉天人表，渥颜飘其须。濩落湖海间，垂艾荐公车。属当帝初元，尊亲意未舒。一疏帝心动，再疏皇览俞。片喙折众咻，五载拜三孤。维时颇用壮，物情或不愉。中收大珰权，万姓赖以苏。旋表开国侯，戚畹从削除。人主固明断，公实赞厥图。笑彼富民侯，安足称庙谟。"}