{"id":"1215491","title":"次仲止秋莲韵","dynasty":"元","author":"陈泰","text":"故人别我烟水长，独爱双井秋风香。朝来远寄湖上作，中有片片花云裳。几年此花堕结息，一落南国愁荒凉。平生薄命是天意，未死何处无幽芳。中有娉婷美绝艳，嫁晚索莫羞时妆。君不见魏家湖里载歌舞，荡船不识谁家郎。朱阑玉砌坐凋歇，惟见野芡生中塘。风流隔世在我尔，贫病愿欲辞杯觞。欲将此语?今夕，谁遣露华悲清商。明年烟水我更远，绕亭红绿君无忘。"}