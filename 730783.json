{"id":"730783","title":"题金梅生残稿寄其弟仲永","dynasty":"清","author":"严复","text":"梅生旧家子，志行极醇谨。举世方昌披，萧然能远引。诗篇写肺肝，仿佛居易稹。有时对青山，一挥百纸尽。前年省庭闱，北来踏尘坋。豚子得纳交，如骖有韅靷。无何赴滦阳，适馆课童龀。郊原浩荡春，极目谢寒窘。和章托邮筒，襄文逮天闵。忽嗟期功亲，霜风落朝槿。门户须人持，南行见来轸。一死不偶然，既免雉为蜃。何图溺人笑，转即胡医殒。幽燕风雨夕，伤心白头亲。人生有艰虞，天高固难讯。作诗慰脊原，贤愚同泯泯。"}