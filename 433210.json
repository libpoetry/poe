{"id":"433210","title":"临江仙二首 游圆明园","dynasty":"近现代","author":"顾随","text":"眼看重阳又过，难教风日晴和。晚蝉声咽抱凉柯。长天飞雁去，人世奈秋何。落落眼中吾土，漫漫脚下荒坡。登临还见旧山河。秋高溪水瘦，人少夕阳多。散步闲扶短杖，正襟危坐高冈。一回眺望一牵肠。数间新草舍，几段旧宫墙。何处鸡声断续，无边夕照辉煌。乱山衰革下牛羊。教人争不恨，故国太荒凉。"}