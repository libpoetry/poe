{"id":"879586","title":"宿兴国寺方丈与客对床","dynasty":"宋","author":"刘学箕","text":"世间何事能感人，诗人题咏为多情。我亦执笔书长吟，诗吟未竟情已盈。古称白头如新，倾盖如故。何似祇今握手见肺肝，开口无毁誉。古称共君一夜话，胜读十年书。何似祇今对床谈子虚，醉歌咍台笑庐胡。昨宵春月如昼明，与君联诗到三更。今宵夜雨如盆倾，与君齁齁直到街鼓鸣。醒来莫问阴与晴，但听檐溜飞泉声。明朝又作穿云行，巾纱杖竹鞋芒轻。遇酒酌彼兕觥，逢花赏其芳馨。见贤者如接芝兰，对俗子譬之蚊虻。勿与物忤竞，勿为事绊萦。陶然乐吾真，是谓羲皇人，是谓葛天民。"}