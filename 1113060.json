{"id":"1113060","title":"岁时书事","dynasty":"宋","author":"张侃","text":"官居尽日閒，随意自消遣。出门河水清，风定回长练。烟林入画图，脱叶霜新绚。景色为人妍，一岁知几变。因思天地间，是处堪留恋。指随襟袖寒，地气近淮甸。归来吹青灯，峨冠看经传。今人聊复尔，古人不可见。墙东古杨树，秋来已憔悴。非无岁寒心，政以枝条脆。阳春敷新荣，生育不择地。依依杨柳枝，风前舞娇翠。娇翠虽至柔，中有生生意。夜长何漫漫，谁为劳者辞。致身清明朝，谁为感遇诗。古来贤达士，气志不肯卑。曳裾非素习，不过祈人知。一言偶相契，遂踵萧何规。呜呼今不然，车马日以驰。朱门极富贵，长途多寒饥。立身荣辱中，每见无不为。平生毅然节，反为今所亏。赧颜度朝夕，同队如小儿。结茅枕吴羌，清名万代垂。束发能缀文，未解知其奥。脩绠汲渊源，所得是潢潦。年来三折肱，逢人漫称好。古意愈简淡，新说恣颠倒。如何十日曝，只望阴雨膏。闭门觑天功，时至学自到。霜色白皑皑，与雪竟无间。不独齐国人，凌晨歌瓮饭。古瓦灿奇葩，纤微分六瓣。云寒晓不开，雍雍有孤雁。犹记前十年，蹑舄青螺绾。舒徐酌细泉，委折登危栈。独恨来仓卒，野服未易办。去年买小舟，敛板作微宦。荒凉屋数椽，门外多车輚。旋呼市居人，觕葺如缝绽。寂坐冬夜深，霜风吹两骭。旧书不敢废，官事不敢慢。达哉漆园翁，出处任鹏鴳。朝来瑞花飞，檐前成个个。老农村中居，沽酒自相贺。不愿担石储，但愿免饥饿。连年田有秋，墙东添石硙。春来亦有花，竹外江梅破。倡桃与妖李，临风自娇惰。上天新赐瑞，莫测花机大。毫端已先知，浩歌续楚些。冬雪已飞舞，冬月愈明皎。午夜静人籁，一目天未了。荒村木杈枒，上有乌鹊绕。胡床拥破裘，呼奴取青醥。良夜天下同，妙处识者少。何必与人言，壮志出尘表。心官素坦夷，幼荷父兄诏。口诵太古篇，烟村杂渔钓。谁知贤者乐，竟坐旁人谯。偶有百鍊铜，铸作架上照。形模虽不同，小大亦相肖。一为世所移，作事非素料。酒中有妙理，勿学渊明笑。渊明旷荡人，行藏同荷筱。天外有奇趣，勿学孙登啸。孙登隐逸辈，施为异常调。万事付自然，吾方诣至妙。群花极妖丽，不似梅花清。孤标年年在，吟意年年生。香清到诗骨，可玩不可名。安得李杜辈，美酒为之倾。"}