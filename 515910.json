{"id":"515910","title":"画鲤歌为吴都事赋","dynasty":"明","author":"周瑛","text":"冰解水柔三月节，万顷桃花泛红雪。东风不动昼冥冥，雷雨交飞电蛇掣。中有文鲤作龙姿，金鳞六六含光辉。十载沙泥困头角，此时直向龙门飞。龙门西望如削壁，浪珠溅沫苔花湿。天池更在龙门颠，万仞一跃才咫尺。昔年湖海匹凡鳞，而今化作真龙身。上天下地倒洪澍，万物枯槁皆回春。吴君此画千金价，画笔虽真亦是假。君家双璧照清波，乃是天池化龙者。"}