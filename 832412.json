{"id":"832412","title":"瑞鹤仙 得广州门人书，有海绡楼中秋之约，此固主人所甚愿也","dynasty":"清末民国初","author":"陈洵","text":"近人惟有月。算高楼天远，和他谁说。登临倦游睫。黯苍波落日，断崖重叠。魂销梦怯。旧家心、逡巡去蝶。把从来故国平居，付与候蛩吟彻。亲切。尊前有分，美景良辰，未应虚设。风流易歇。海边讯，暗尘咽。但高寒不改，年年宫殿，多少兴亡坐阅。甚人间、只道佳期，怕成怨别。"}