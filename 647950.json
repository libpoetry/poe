{"id":"647950","title":"培山书屋辞为金学士作","dynasty":"明","author":"杨士奇","text":"崔嵬兮培山，窈窕兮幽居。前峨峨兮芳林，俯溜溜兮澄渠。鸟交交兮和鸣，云英英兮敛舒。山中人兮采芝，聊栖迟兮恬以愉。集夫容兮为衣，杂兰椒兮佩袆。列左右兮图书，以旦以夕兮不知渴饥。爰稽古兮唐虞，惟孔颜兮吾之师。世远兮心同，游志千载兮乐且无期。静与动兮有时。承景运兮翱翔，登金门兮玉堂，焕云汉兮发天章。奉圣君兮九五，弘化理兮道弥光。眷山中兮故居，渺予怀兮能忘。"}