{"id":"897974","title":"赴亳州教官次韵和中书钱舍人及亳州守晁美叔见赠","dynasty":"宋","author":"张耒","text":"久知疏慵难应接，勉强一官亲讼牒。羁穷正似鸠无巢，摆去不如鱼有鬣。从来书史钝蹊径，更叹诗骚穷事业。几思狐白易絮纩，羞褫旧服求新裌。又怜夸毗竟何得，把玩区区一蚊睫。久知趋向合饥寒，正藉文章漫嚅嗫。紫微丈人椽作笔，谁得羸师传谍谍。知擒敢慢武侯纵，有阱前知鲁侯敜。荒芜满编求指摘，望以馀光分炜烨。乃蒙称屈力褒扬，不意粪壤藏诸箧。获如丘陵饱则可，良御不悦犹非猎。平生遇赏有君子，处世虽钝吾知捷。清閒得食学官禄，愿以诗书填吻颊。牙悬喜校邺侯签，藤织新成沈郎笈。晁公声名三十载，馀事笔踪传法帖。紫芝眉宇望不远，屈指数日无旬浃。黄衫健步书见赐，紫诰除官等何躐。久怀薄技待后乘，宣管盈囊纸来歙。坐乖前计空惋怅，袖里从今双手压。醉归应被官长瞋，来饱徒劳方朔腊。"}