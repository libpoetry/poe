{"id":"898282","title":"愬魃","dynasty":"宋","author":"张耒","text":"帝治下土兮远于民，抚御万方兮周无垠。物类亿千兮莽蓁蓁，出入日月兮运星辰。广必有容兮潜奸昏，不上愬兮帝曷闻。岁庚申兮斗建巳，旬逾十兮雨不施。秀者燋兮实者悴，麦莽莽兮不出块。旧谷既没兮待新以食，夺其所望兮民忧以惑。舍耒而兵兮夺攘剽贼，急不知虑兮求生顷刻。民幸帝兮诏云师，气朝升兮敛阳晖。孰鼓风兮震川岳，上者扬兮旁者剥。云虽仁兮不得施，野童童兮草木摧。熟扬尘兮蔽朝日，纷霏霏兮冒万物。昏迷蒙兮浩恍惚，瞭者瞀兮失南北。瘗根茎兮腐葩实，世惨错兮泽蓬㶿。霍霍然兮侵万室，飘雨尘兮以旦以夕。民曰谁为兮尸是有物，其名曰魃兮旱是司。恶润忌泽兮盗阳威，淫视槁木兮疾华滋，憎饱妒饫兮幸民饥。亢不伏兮风以助之，惨怀柔茂兮尘埃是吹。来炎火兮烂炜煌，驭回禄兮骖毕方。朱旂旐兮绛帷裳，坦无畏兮乐洋洋。朋疫疠兮友疾殃，徒甚剧兮党甚强。慢帝威兮分害戕，窃祠祷兮傲驱攘。民赖帝仁兮以衣以食，上帝孔昭兮愬无祸责。幸帝震怒兮降魃罪疾，无俾在世兮幽沉深溺。雷伐鼓兮电扬旂，雨卷壑兮云张帷。泛游泽兮湛甘滋，充槁瘠兮奋枯萎。禾黍茂兮蔬果肥，岁既登兮民饱嬉。康帝民兮恩甚思，幽斯魃兮宥无期。"}