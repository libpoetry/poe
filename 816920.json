{"id":"816920","title":"叠韵和霞举并视颖叔","dynasty":"清","author":"谢章铤","text":"野草撑白骨，悲风送寒花。天意贱刍狗，物变催虫沙。谁怜孤凤骞，翻为二鸟嗟。扪心兀自热，揽发惊已华。哆口说名山，千秋能几家。路鬼或揶揄，村童方咿哑。劳筋积尘土，槃涧愧烟霞。劣性少面交，歧途任腹笑。龙伯不量力，六鳌引巨钓。觥觥嵇吕徒，惨惨苍蝇吊。快彼汗漫游，塞我混沌窍。新觞续古欢，虚囷望义粜。离合家国心，对镜懔孤照。同为关山客，忽骇东门啸。"}