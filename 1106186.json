{"id":"1106186","title":"客至当饮酒二首","dynasty":"宋","author":"王安石","text":"结屋在墙阴，闭门读诗书。怀我平生友，山水异秦吴。杖藜出柴荆，岂无马与车。穷通适异趣，谈笑不相愉。岂复求古人，浩荡与之俱。客至当饮酒，日月无根株。天提两轮光，环我屋角走。自从红颜时，照我至白首。累累地上土，往往平生友。少年所种树，磥砢行复朽。古人有真意，独在无好丑。冥冥谁与论，客至当饮酒。"}