{"id":"646637","title":"赋得东美人临潭水二十韵","dynasty":"明","author":"广润","text":"窈窕东邻媛，明妆绿水洲。有怀殊缱绻，无梦独夷犹。泛瑟来湘浦，为云下楚丘。洛妃娇自倚，汉女愧同游。靥辅宜嫣笑，丰神洵好逑。钗沉将化雀，佩响欲惊鸥。练渚霞裾耀，兰皋路屟幽。莲花矜并蒂，罗袜诧分钩。彳亍凌波怯，低回照面羞。却怜潭上影，还似镜中愁。写黛双颦翠，横波并作秋。翻疑身不定，转觉意相投。濯发莼丝乱，牵情带荇柔。素书鱼断绝，红怨叶沉浮。物候纷摇落，津途漫阻修。君心宁比汜，妾命宛如沤。珠浦谁当合，龙渊孰与俦？烟帆劳倚望，江杵倍离忧。落雁青峰外，疏灯古渡头。断肠人不见，日暮水空流。"}