{"id":"843654","title":"浣溪沙","dynasty":"清末民国初","author":"朱祖谋","text":"已过荼蘼未艺兰。蝶愁蜂笑两无端。旁人刚道好阑干。排日清歌巾有泪，凭春短袂手惊寒。早知芳节挽回难。谁辟毬场试马蹄。春坰小队暂提携。横枝冈路野烟迷。西海有情添漏永，东风无力办花齐。相逢且唱白铜鞮。日饮无何但举杯。观空一笑醒心飞。扇尘何事点轻衣。别样云山憎入画，同行凫鹜渐无机。御风跬步是真归。"}