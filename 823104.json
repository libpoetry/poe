{"id":"823104","title":"齐天乐 屋漏，得哲生词，因寄辛子","dynasty":"清末近现代初","author":"赵熙","text":"天光透缝如星点，晚闻碎珠飘瓦。钟乳岩泉，榨头春酒，细响依微灯下。宵情暗写。似花外虬签，荷边蟹舍。与妇移床，约参禅味过今夜。晴朝风意送爽，渡江云曲子，吹动骚雅。去日归心，凌云渡口，黄叶声中跨马。征鸿到也。并远梦崃山，买书无价。菊又将花，几时杯共把。"}