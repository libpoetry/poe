{"id":"1126373","title":"故丞相忠定赵沂公挽章三首","dynasty":"宋","author":"曹彦约","text":"对策飞龙日，宗卿夙所期。时来人激烈，身定国危疑。一德三朝老，孤忠百世师。是非空贝锦，铭篆有钟彝。盐筴宽闽甚，兵权虑蜀多。闽民今可矣，蜀事竟如何。便好尸而祝，初无玷可磨。繄谁求径捷，行陆强风波。谫谫群情便，峣峣俗眼惊。此身无利钝，于国要忠诚。得力平生学，求仁死后名。登门非雅素，持论略公平。"}