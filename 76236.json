{"id":"76236","title":"寄子虡·人生恨无年","dynasty":"宋代","author":"陆游","text":"人生恨无年，我老已烂熟。退耕镜湖上，风雨有茅屋。事君阙补报，得此不啻足。余年尚几何，嫋嫋风中烛。大儿戍塞垣，驰马佩矢箙，去家千余里，辛苦就微禄。书来续三纸，语悲不忍读。遹弟在我傍，亦复泪溢目。门户嗟日衰，持守赖家督。雪云暗淮天，念汝方露宿。"}