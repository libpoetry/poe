{"id":"824796","title":"金缕曲","dynasty":"清末近现代初","author":"袁克文","text":"老去伤秋惯。又匆匆、西风换了，几家庭院。满地荒寒人何似，却正篱花黄遍。谩省得、清愁幽怨。襟袖当筵应自惜，甚酒痕长共啼痕黯。歌与哭，到今倦。年时白发星星见。信天涯、一番离别，几回肠断。眼底风花飘零久，忍付瑶笙吹乱。但梦里、相思无算。夜夜拌教成一醉，笑猖狂依旧章台畔。多少泪，向谁溅？"}