{"id":"810985","title":"甲辰秋留别耕霞世叔二首","dynasty":"清","author":"王季珠","text":"山里清风湖里月，每逢八月记琴川。楼收秋爽容高卧，舟共春游各赋篇。疗疾愿延天下寿，编书名附古人传。挑灯横榻谈深夜，休问珠黄值几钱。异乡未易故交逢，恶酒偏倾酒数觥。阅世卅年心愈小，添霜两鬓面疑生。别时却述来时话，诤我殊多爱我情。相约还旧搜旧碣，家山十景待题评。"}