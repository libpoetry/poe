{"id":"1244050","title":"环山亭（袁氏为奉亲而筑）","dynasty":"元末明初","author":"郭钰","text":"环山亭上看山好，我独爱君亲未老。筑亭当日为娱亲，不计春归与秋到。捲帘云拂老莱衣，折花香扑崔卿帽。四面烟鬟翠相抱，中峰屹立当晴昊。苍松老柏郁难攀，白鹤元猿共幽讨。怪石槎牙献奇宝，涧水泠泠入琴操。邻叟时邀共酒杯，诸孙日遣传诗草。婉容愉色春融融，稍觉庞公近枯槁。华萼弟兄永相保，金谷宾朋何足道。百年父子乐且真，始信人间有蓬岛。我欲访君待秋早，楚江酿酒宜倾倒。寄书更约安期生，携来海上如瓜枣。"}