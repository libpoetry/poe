{"id":"251506","title":"壬辰四月上旬海内诗家四十余人云集天柱山为诗会焉","dynasty":"现代","author":"汪茂荣","text":"茫茫开辟初，造化钟间气。大山宫小山，腾踔萃奇丽。孰为锡嘉名，霍也副经义。荏苒邃古下，潜玉鄙儇媚。司命专千壑，仙真集百瑞。孤峰擎天立，六龙堪繫辔。绛阙拂云开，大千荫空翠。悠悠不计年，光精讵长閟？吁嗟皖肇封，象德伯其类。治绩冠春秋，名之庶无愧。卓荦百世姿，及兹行颖异。岂独震凡尘，并可回天意。舳舻蔽江来，厥惟汉武帝。登礼封南岳，镇国尊神器。遗式南北朝，燔柴固绳继。祀典重三公，舆图光遐裔。维岳间降神，锡申风云际。羽客及缁流，肥遁祛尘累。卓锡开梵宇，栖真张鹤第。盛极得无衰，非关干天忌。大隋一四海，文明渐南被。移封向衡阳，未始非国计。龂龂争正统，辩口肆无谓。契阔名不居，酝酿功既济。挂眼百代余，人文迭映蔚。周武尝灭佛，唯斯未陵替。教外有别传，法门开不二。东山廓堂庑，溯源此津逮。一花开五叶，宗风猛而厉。众生病为病，即心孰默契？荆公判舒州，丘壑自位置。于时兴不浅，信有高士致。涪翁山泽癯，结茅三祖寺。却回俗士驾，清溪日莅止。自许金华儿，石牛叱不起。颊上为添毫，画手龙眠李。西江承山谷，真源从此始。仁者朱晦翁，乐山敦行谊。生民立极功，望峰识经纬。生心皆入诗，当时固容易。间有摩崖存，馈贫指囷米；龙舒大文脉，沾溉不一例。桐城重宋学，考亭实先启。论文张义法，近接八家轨。诗学嗣涪皤，下开同光体。斯文树南针，海内从披靡。皖学终轩腾，今代犹未已。雅俗顾兼容，何尝别泾渭。乾隆致徽班，所关非微细。同光十三绝，髯程莫与比。国剧喧京师，渊源自皖水。世间儿女情，则入黄梅戏。宛转歌一曲，海外亦陶醉。山水吐雄奇，种种见孤诣。我昔望远尖，髫龄即翘企。迟回廿载前，方展游山履。发始马祖庵，巨石惊奇诡。霹雳开混元，触境参妙理。翠竹现真如，绿茶丛法喜。任运莫污染，悬流走宛委。三峰压头颅，钦挹目为眯。攀缘蹙苔壁，还效山猴技。天梯相钩连，脱颖洞腹里。入地孤掌平，植寮缚筐篚。茶果俱不赀，饥渴信有以。樵叟叙山经，那嫌语下俚。啜茗眺山东，不言有大美。诸峰争出没，经天日巡礼。俄而涨湿云，有车载奇鬼。殷雷震耳聋，天坠欲忧杞。织空雨如麻，骨立尘缨洗。戛然风色净，兜罗云徙倚。天外飞来石，雉卵差可拟。忍负仰止心，贾勇庶可抵。索途六月雪，滑易艰移跬。及上振衣冈，万松排迤逦。石泉积潺湲，一酌甘若醴。破寂画眉音，直可砭里耳。罡风中面寒，瑟缩战折齿。顾视同游辈，流离渐琐尾。势成衰而再，努力无不遂。终拨神秘雾，入谷伊胡底。前洞后洞间，蛇行时张弛；凸石圆石表，缘壁旋磨蚁。窅然穿风隙，有时仅容己。动辄生障碍，碰壁叵怨诽。仰视一线天，皦然漏寸晷。石罅松童童，岩花灿霞绮。穿云百尺泉，堕地激如矢。窾然洞天中，听水倚石几。潇洒出尘想，两腋生风似。腾身天池上，豁然赏精髓。巉绝擎天柱，咫尺可把臂。石笋片片动，云气层层紫。向来千百峰，不中作仆婢。欲往友赤松，肯弃世如屣？别来自萦回，梦中长在彼。不意二十载，又蹑名山趾。风景或不殊，忝陪洵髦士。逐队入缆车，机心役物使。凌空旷无邻，摇摇七魂褫。呼吸广莫风，托足云辔驶。觌面何人斯，疑是广成子。倾耳有希声，磅礴作变征。掀簸升危巅，真救命如纸。东道有好怀，惠然动食指。果腹施施然，抚松拭目视。一柱长峥嵘，群峰旧鼎峙。二水界混茫，汩汩流清泚。江山真无恙，人事多感喟。日下近诡谲，何可识情伪。家国亦立极，旨哉民为贵。君子自任大，岂独为膴仕？修己方治人，无耻之耻耻。从来残民者，悉数入奸宄。物我一体仁，胡能容贪鄙。因结山水缘，庶几振叔季。考盘乐在昔，陶成丈夫伟。举君笔如椽，千钧书人字。无负江山灵，息壤其在此！"}