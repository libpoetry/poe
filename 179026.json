{"id":"179026","title":"赠别·艾杼灭浇殪","dynasty":"宋代","author":"张嵲","text":"艾杼灭浇殪，方召平夷蛮。夏书纪少康，小雅咏周宣。茂烈盖当代，休声垂亿年。君臣今望之，犹若神人然。皇天昔降乱，国步多艰辛。海宇政摇荡，封疆托大臣。召旻歌卒章，三复徒怆神。寇攘有厚赏，山林多贱贫。小夫矜宠秩，持以傲寒士。达人每大观，讵肯屈其志。从人畏损名，不从斯逆耳。肮脏每不容，委随多狥死。孔明佐玄德，君臣称鱼水。田祖辅本初，愎谏昧良图。蜀成鼎足势，卧龙名益都。袁丧官渡师，二臣随见屠。女萝依青松，蔹蔓相绵延。岁暮饶雪霜，枝干犹萦缠。蔓草生毁垣，逢时亦芊芊。积雨毁垣坠，茹颖亦以乾。婉婉我良友，才具宜佐时。果敢无与前，议论有余资。功名可立致，要当慎其为。吴橘北化橙，良玉贵不缁。行矣保令图，怀哉丝路悲。"}