{"id":"631980","title":"秋思新泪","dynasty":"明","author":"释函可","text":"新泪拭不乾，古泪已及趾。二仪清浊分，伤心从此起。裸虫日汹汹，圣人凿其知。饮食藏兵戈，结绳开祸始。黄帝学道流，剪灭神农裔。蚩尤纵无良，榆罔恶未极。大哉夏禹功，泽流应万祀。当桀放南巢，扈从何名字。直待采薇人，兄弟标忠义。忠义既以明，天下争一死。荀息殉遗孤，明知是无益。蒯聩命躯车，其仆乃结辔。画邑布衣流，悬树续齐祀。豫让行何苦，漆身乞于市。所以为此者，将以愧后世。汉祚当衰微，英雄纷举事。臧洪据地时，陈容忽扬袂。当日同座人，胡为空太息。卓哉巴郡守，断头心罔贰。晋惠昔蒙尘，百官皆散溃。独有嵇侍中，衣血足捍卫。周顗急呼天，卞壶长卧地。此外亦寥寥，閒居谈名理。唐有藩镇难，诸公何慷慨。张兴解其尸，张巡抉其齿。杲卿更愤激，钩舌詈不已。阿弟死希烈，自草表与志。屈强德宗朝，刘乃段秀实。夺笏直唾面，投床遂不食。乃有孙节度，受锯无绌志。宋代光前古，编简难尽纪。载观靖康初，十人辟和议。第一欧阳珣，恸哭深州外。徽言閤室焚，仗剑语将士。令峸坚执膝，终不拜犬彘。若水挝破唇，彦先刃左臂。痛惜岳家军，十年一朝弃。淮宁向子韶，建康杨邦乂。不作他邦臣，宁作赵氏鬼。北兵括地来，屈指数李芾。取酒饮家人，遍刃无遗类。幕属及潭民，举族多自缢。林满井无虚，激厉乃如此。亦有赵卯发，亦有江万里。亦有宣抚陈，亦有少保李。节义或一双，积尸或如垒。或赴沼自明，或指腹自誓。广王终崖门，陆张随入海。于赫文文山，义尽仁乃至。平日读诗书，庶几可无愧。乾坤扫荡来，圣神广栽植。烈烈复轰轰，又非宋代比。书以白银管，藏以黄金匮。地上反奄奄，地下多生气。我欲从头哭，泪尽东海水。白日且吞声，歌咏聊尔尔。"}