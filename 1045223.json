{"id":"1045223","title":"闵灾词","dynasty":"宋","author":"徐积","text":"神地出渊泉，商羊向天舞。电火烧黑空，雷车震金鼓。大块噫风吹黄沙，黄沙须臾化为雾。此时阴气一何盛，蚓嘘云兮鬼啸雨。雨绳绳兮云蒸蒸，天惨惨兮朝复莫。嗟尔长淮之民，何生而苦。方馑而饥，方疫而愈。乃有此患，普及于汝。地涌水泉，天降淫雨。浩浩之势，包山逾阜。汝居无庐，汝耕无土。汝口嗷嗷，其谁安诉。吾闻尧水凡九年，民虽昏垫不失所。愿我君王发德音，一变悲号作歌舞。"}