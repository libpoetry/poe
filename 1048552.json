{"id":"1048552","title":"送王学士赴京东漕","dynasty":"宋","author":"韦骧","text":"重寄属名卿，除书拜宠荣。山东移使节，天上动星明。经画几三载，恩威尽列城。询求皆疾苦，课入自丰盈。酣宴咍无取，焦心悯未宏。孟阳魂已愧，刘晏誉还轻。报国胸襟壮，纾民术学精。休风鼓群吏，高论满诸生。讵奋身干进，难排翼传声。褒功形圣诏，易地近王京。持节将新命，遮车见众诚。拳拳思远托，冉冉即修程。风飏旌旗活，云收鼓吹清。山川开爽气，草木有馀情。行健途疑促，吟豪思欲倾。越吴钧慕恋，齐鲁乐奔迎。万里宣材力，中朝倚办营。佥谐犹有待，舆议岂能平。器尚虚兼济，谋终赞仰成。宸衷方外藉，安可忆登瀛。"}