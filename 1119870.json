{"id":"1119870","title":"次韵僧仁泽","dynasty":"宋","author":"陈著","text":"来诗自有师，心与晚唐期。开我正墙面，喜于闻乐脾。山林人似许，风月事还谁。不用盟为社，从今是故知。洒洒忘家客，相逢若有期。茶腴参道味，诗瘦出饥脾。避俗无新计，谈空更阿谁。吾言太浪荡，休遣世人知。来游大梵天，邂逅兴悠然。一见新犹故，相忘丑亦妍。藕花诗有句，莲社我无缘。不必参禅话，诗镫自可传。"}