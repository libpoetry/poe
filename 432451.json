{"id":"432451","title":"蝶恋花八首","dynasty":"近现代","author":"沈祖棻","text":"日影已高帘乍卷。相候红阑，不比当初见。还趁轻风双燕语，小园香径閒行遍。孤负芳时情缱绻。十载花前，渐觉羞人面。杨柳千丝牵绪乱，相逢无奈伤春晚。罗带同心和恨绾。柳叶风轻，未许双眉展。惆怅人间芳梦短，柔情长逐游丝转。别后相思君莫管。年少逢春，祇合开欢宴。分付飞花过别院，幽怀欲诉肠先断。谁说春来慵早起，晓日楼台，珍重相逢地。休向东风空费泪，深盟浅约都无计。不惜镜中眉减翠。日日花前，长怕君憔悴。解得相思无限意，红笺漫写鸳鸯字。閒逐寻香双蛱蝶。柳陌桃蹊，趁取芳菲节。一寸春心花共发，东风吹展眉间结。为惜芳时欢易歇。初日帘栊，看到深宵月。不尽柔情应细说，明朝风雨伤离别。自悔无端芳约误。觅影寻声，不惜频回顾。众里匆匆通一语，柔情未敢分明诉。前日依依杨柳路。细雨斜风，独到经行处。极目寒烟人已去，香车欲上犹凝伫。暖日烘春江上路。细竹疏槐，新绿遮低语。一晌相看千万绪，今朝更胜前朝遇。欲遣回波流恨去。欢唾啼痕，多少难忘处。梦里销魂能几度？梦回忍说销魂误。寂寂重帘私语细。小槛回廊，都是相思地。羞说春来无限意，眼波相觅还相避。深院月高花影碎。壶箭频催，欲住浑无计。乐事人间能有几。而今先费他年泪。浅梦难圆春易暮。几度回肠，忍泪丁宁语。满目芳菲君莫误，千花百草凭怜取。心绪纷纭难细诉。强作无情，更比多情苦。风雨天涯愁去住，尊前暂惜今宵遇。"}