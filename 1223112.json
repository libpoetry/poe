{"id":"1223112","title":"至治癸亥八月望日同虞伯生马伯庸过枪竿岭马上联句","dynasty":"元","author":"袁桷","text":"有岭名枪竿，其上若栈阁。白云乱石齿，青峰转帘脚。积冰太古阴，出矿无底壑。马饮沆瀣泉，鹰荡扶摇幕。辙迹委垂绅，人声发虚橐。舄飞接鸟背，羽没疑虎鞟。雾松秋发长，霜果春颊薄。升樵不知疲，独往端有愕。兢兢矛头淅，扤扤井口索。凝睇见日观，引手探月廓。南下眇尘海，北广终沙漠。金桥群仙迎，玉幢百神凿。禽鸣蜀帝魂，铁铸石郎错。钩钤挂阑干，搀抢敛锋锷。属车建前旄，驰道徇严柝。载道三人行，弭节半途却。"}