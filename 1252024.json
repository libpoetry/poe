{"id":"1252024","title":"箴仲规扁所居为清白居","dynasty":"元末明初","author":"无愠","text":"道人晏坐清白居，身心不动长如如。月窟深藏雪狮子，冰壶静贮银蟾蜍。绝色纯真妙难测，中下焉能造其域。不修梵行事空王，岂守邪禅作家贼。纵横廓落含十虚，三尺丈六携手归。彻骨风流秪者是，六门日夜扬光辉。灵利师僧近来少，往往多从外边讨。本无阶级坦然平，到此定应先跶倒。"}