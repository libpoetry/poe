{"id":"507450","title":"老大心易感鞠育恩难酬顾瞻青青山高冢山西头憩兹灌木阴盻睐驰双眸含悲睇天末若见坟与丘茅亭依水石屡至成淹留萧萧风树枝欲静不自由哀哀乌鸟情缠绵终靡休焉用徒耳为显扬慎所修移忠古攸贵往哲有令猷","dynasty":"明","author":"李昌祺","text":"先垄违别久，蔓草迷荒墟。岂不念洒扫，道路频驰驱。独悬一寸心，怵惕霜露馀。王门固可乐，窈窕曳长裾。旨甘亦云足，弗逮将何如。孤怀倍恻怆，引睇西城隅。洪涛曷能度，叠嶂谅难踰。归飞乏羽翼，注目空踟躇。中和盖代英，玉质神仙癯。诗画两精妙，风韵天然殊。熙春富词藻，字字皆璠玙。允为世三绝，勖尔当珍储。"}