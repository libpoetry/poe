{"id":"796460","title":"百字令 送蔼卿之毗陵","dynasty":"清","author":"关锳","text":"一肩行李，怪黄头抵死，匆匆催发。一角斜阳亭堠树，几阵晚潮流急。画舫迟灯，金尊醉晚，到此真须别。开帆行矣，归期还是休说。惟念泥枕支鬟，明灯索笑，惯了闲时节。见说鸳鸯湖上柳，犹有未销残雪。第一休忘，题诗双管，更冒春寒捻。欲知相忆，天涯应有明月。"}