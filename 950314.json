{"id":"950314","title":"中原民谣 过沃州","dynasty":"宋","author":"周麟之","text":"过沃州，停车听我遗民讴。兹为名邦古赵地，皇家得姓基鸿休。自胡杂居民在鼎，民心不改千年并。一日天开神火流，祥光塞空吐金景。胡人惊呼上畔知，曰此异兆谁当之。天其有意福赵氏，于斯效瑞腾炎辉。是岁更名州作沃，自谓火炎瑞可扑。不知字谶愈分明，天水灼然真吉卜。君看石桥十尺横，上有蹋迹青骡行。当年胜概压天下，岂忍岁久蒙毡腥。我有箪壶办浆馈，未审王师何日至。此身终作沃州民，赵氏帝王千万祀。"}