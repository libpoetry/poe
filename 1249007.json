{"id":"1249007","title":"奉题执礼和台平章丹山隐玉峰石时寓江阴","dynasty":"元末明初","author":"王逢","text":"昭代优勋旧，平章谢斗班。堂开新绿野，玉隐小丹山。曣皖文璀错，孚尹气往还。昆丘玄圃畔，台峤赤城间。不假工雕琢，元承帝宠颁。静容宾从仰，明烛鬼神奸。秩礼均恒岱，谦光俯粤蛮。俨持周勃节，秀拥楚巫鬟。树错珊瑚朵，苔封翡翠斑。座裀联绮縠，车毂映朱殷。或跂双么凤，时窥一白鹇。炉香岚勃勃，檐雨瀑潺潺。地缩三鳌岛，天长九虎关。文饶淫玩好，灵运癖跻攀。日月由来绕，风云不暂閒。殷曾求傅说，汉亦聘商颜。金匮盟藏券，青春诏赐环。皇基同永固，国步罢多艰。馆阁题千首，琮璜价百镮。愿移铭盛烈，褒史著人寰。"}