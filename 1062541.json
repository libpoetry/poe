{"id":"1062541","title":"怀吕聘君","dynasty":"宋","author":"谢逸","text":"彼美丘园秀，风韵何洒落。考槃盱水湄，贫贱不陨穫。冰椀荐溪毛，缟衣佩兰若。和峤松森森，王恭柳濯濯。文采南山豹，野逸青田鹤。独振大雅音，黄钟在牛铎。绿萝结春阴，修篁解夏箨。登山挹飞溜，自得仁智乐。赖有好事人，携酒慰寂寞。王路今坦夷，胡为束高阁。堆盘烂生光，累累照巾羃。香雾欲噀人，未食先流液。何当见四老，授我隐居术。"}