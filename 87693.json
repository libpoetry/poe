{"id":"87693","title":"牛田铺大雪","dynasty":"宋代","author":"刘克庄","text":"暝色蟠空起，狞飚激地吹。渐看云布濩，稍有霰纷披。蔌蔌初飘瓦，轻轻已点墀。居人朝未觉，客子夜先知。巧似庄严就，匀如剪刻为。充庭冰氏喜，缟户梁人疑。洒密苔缄遍，擎多树压垂。高峰迷顶踵，远渡失津涯。窘兔低蹲草，僵禽默堕枝。马难分牝牡，乌不辨雄雄。倏忽斜还整，冥蒙合又离。半埋官路堠，乱打寺廊碑。猛势欺袍絮，寒光照鬓丝。店荒敲尽闭，桥滑步尤危。破釜羹霜菜，残炉燎湿萁。废妆怜妇怯，露骭笑儿痴。乍起毛皆蝟，深藏手亦龟。犬惊邻吠急，鸡噤野鸣迟。偏滞南辕路，翻思北戌时。旌旗鸣雁塞，刁斗乱鹅池。呵笔堪飞檄，收灯可覆棋。暮营蒙虎卧，晓猎臂鹰随。浴铁成何事，披簑自一奇。空山吟忍冻，穷巷吃充饥。授简悲才退，烘衣感气衰。稍欣茅瘴薄，已觉麦畦滋。病怕村茶冷，愁嫌市酒醨。带间三十韵，聊补昔人遗。"}