{"id":"83044","title":"夜读岑嘉州诗集","dynasty":"宋代","author":"陆游","text":"汉嘉山水邦，岑公昔所寓。公诗信豪伟，笔力追李杜。常想从军时，气无玉关路。至今蠹简传，多昔横槊赋。零落财百篇，崔嵬多杰句。工夫刮造化，音节配韶頀。我後四百年，清梦奉巾屦。晚途有奇事，随牒得补处。群胡自鱼肉，明主方北顾。诵公天山篇，流涕思一遇。"}