{"id":"691827","title":"杂诗三首","dynasty":"明","author":"李梦阳","text":"宛宛春田鸠，飞鸣柔且闲。一朝化为鹰，肃肃厉羽翰。众禽不敢并，孤立秋云端。鸟既不自知，人胡究其然。绵绵谷中葛，引蔓在修楚。修楚代为薪，葛也安所附。岂无絺与绤，可以禦清暑。烈烈严冬时，忧君乏纩絮。汎汎河上舟，摇摇靡攸止。我欲维此舟，川广不可涘。振振凫与雁，栖食在波水。岂不良幽寞，夙心耽乐此。"}