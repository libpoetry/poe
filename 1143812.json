{"id":"1143812","title":"次韵吕肖卿讲学三首","dynasty":"宋末元初","author":"方回","text":"平生但力田，岂计不逢年。吾道桴浮海，斯文笔补天。早能丹点铁，曾用白嘲玄。万虑今亡矣，焚香易一编。玄珠在掌握，一失永难寻。岂不求成道，谁其办苦心。待时花结果，著力杵磨针。何幸忘年去，能鸣治世音。忽复机锋对，真堪底里倾。果能成伏老，时许唤殷兄。可惜兹逢晚，相期不计程。受恩凡两世，焉敢恝无情。"}