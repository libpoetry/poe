{"id":"754611","title":"丽竖烛","dynasty":"清","author":"归懋仪","text":"玉堂高，良夜静，两行绿鬓珠帘影。双眸光射简编青，蜡花红过枝头杏。墨光如漆颜如玉，如此豪奢差不俗。十载听鸡萧寺中，名成合享风流福。夺得鳌头付阿兄，钜笔如椽专史局。按来新乐五音调，小宋名高宫禁熟。剪烬清宵素手劳，焚膏彩袖扬清馥。月初高，风弄竹，丹铅已看盈篇幅。应与金莲一例传，千秋照耀双枝独。"}