{"id":"835567","title":"贺新凉 丁巳中秋","dynasty":"清末民国初","author":"潘榕","text":"一瞬驹过隙。尽年年、桂花结子，梧桐落叶。半百光阴容易逝，难去命宫磨蝎。已垂暮、尚呕心血。劳碌风尘缘底事，恸余生、两遇红羊劫。时世局，不堪说。中秋自古称佳节。爱凉宵、天清似水，人圆于月。怎奈潘郎憔悴矣，镜里鬓丝添白。怕回首、尽成陈迹。狂态豪情非旧日，强欢颜、为博萱堂悦。团聚饮，醉今夕。"}