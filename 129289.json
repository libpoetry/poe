{"id":"129289","title":"秋热·衰老不耐暑","dynasty":"宋代","author":"方岳","text":"衰老不耐暑，喜甚秋咫尺。秋来几何时，炮煮乃尔剧。老夫大失望，亦自愧两屐。青山吾故人，可想不可觌。农家请言田，使我舌屡唶。六月潴为泥，七月稿为腊。十无一二存，政苦蝗狼藉。吾饥不能腊，子热不能夕。子热犹可凉，吾饥那可常。残暑何奸雄，酪烈不肯退。稚秋太君子，敛避不敢对。薰风来无期，民愠良愦愦。吴牛方喘月，渴想蓐收代。金行既用事，炎赫乃故在。於今几何时，秋夏终晦昧。畏热如畏虎，悸汗流浃背。南山殷其雷，崛起云霮{上雨下对}。谁当笺老天，与世思盥沫。风雨一洗之，此热不可再。"}