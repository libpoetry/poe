{"id":"1042711","title":"惠州丰湖","dynasty":"宋","author":"刘攽","text":"昔在葛稚川，求为勾漏令。丹砂颇易得，罗浮聚仙圣。穷荒非人情，适己自无竞。千岁若须臾，斯人已辽夐。忽闻惠州守，修旧有佳政。涨泉作丰湖，百顷湛明镜。芰荷争秀发，鱼鸟恣潜泳。新畴日已多，耕者乐其盛。高斋面空阔，写影穷绿净。长啸来清风，炎蒸亦无病。勤忧本劭农，爽豁赖怡性。宁须学神仙，岂必谢朝请。明珠还合浦，夙昔人相庆。君有近郭田，足继甘棠咏。"}