{"id":"1126327","title":"杂诗二十七首","dynasty":"宋","author":"曹勋","text":"方塘倒影青天净，幽径生苔绿荫浓。春去得闲观物化，吹凉醒睡喜支筇。孤山不复访林逋，杖策东风踏碧芜。九里苍云经晓径，四围碧玉照清湖。云际翻风断雁斜，城阴槃暮噪栖鸦。春容落景寒犹嫩，望尽遥天数缕霞。远水兼天冷暮云，惊风脱叶静逾闻。蒲团宴坐都无事，只有山垆供夕熏。幽栖真在赤城隈，桂月萝云冷斗台。猿鹤定能知我意，移文未怨晚归来。景阳未下水云乡，梅影摇寒月一窗。攲枕梦能归故隐，满帆烟雨渡涛江。春事匆匆祇可惊，暄和喜试晓衣轻。梅花烂熳浑如雪，只恐风多堕玉英。欣欣花木递香红，云散天容静碧空。恰是韶华浓似酒，柳丝澹荡杏花风。从来甚爱水云居，投老安闲且自如。瀹茗焚香方外友，白灰红火养丹炉。腊后暄和若夏初，梅花催暖不容疏。从来准拟连旬赏，数日能忙雪不如。晓天梅润喜追凉，湖上夷悠兴自长。清耳要闻蒲稗雨，挐舟深入水云乡。清暑堂深日景迟，愧头书策梦回时。小栏闲倚薰风晚，一点红榴绿万枝。连旬梅雨暗人家，甚阻支筇一径斜。待得晴明荫新绿，追凉风帽侧乌纱。此生扰扰事无穷，脱得闲身石火中。聊种柴桑三径菊，未输严濑一丝风。危亭栏槛倚江干，饭了登临得暂闲。林木巧随高下路，山容都在有无间。西窗忽见弄微明，甚喜江湖作晚晴。不惮云霄遗暑湿，且无聒耳泻檐声。绿暗红稀迷处所，梅黄雨细半阴晴。小轩坐久无馀事，喜听黄鹂一两声。飞去莺儿黄一点，压低梅子绿团枝。钩窗捲箔凉生坐，但觉新阴转影迟。柳浪收晴水拍天，湖边宫殿影相连。悠扬笛韵惟愁彻，欸乃渔歌何处船。柑花开密玉璘珣，香转薰风满坐闻。摘得一枝参鼻观，不妨终夕醒馀醺。佛头山下雨随风，倒海翻江一饷中。徙倚栏干便晴霁，湖光渺渺夕阳红。一山孤秀隐溪云，溪影涵光隔世纷。松竹径深凉意透，衣巾不觉午风薰。道人身在水云乡，诵罢楞伽日乍长。满坐好风驱热恼，一庭浓绿作清凉。轻雷隐隐初惊梦，小雨疏疏巧润花。正是暄和好春色，常将诗酒赏年华。款段扬鞭过雨村，沙平步稳转山根。好花一簇墙头见，深院谁家尚掩门。淅淅西风入小楼，楼中听彻玉笙秋。不妨青竹摇残梦，甚怯新凉搅客愁。澹烟疏雨耿寒林，一水涓涓净不深。照影自怜逼摇落，归涂未就更关心。"}