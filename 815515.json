{"id":"815515","title":"怀友人远戍二首","dynasty":"清","author":"徐乾学","text":"边城日日听鸣笳，极目辰韩道路赊。三袭貉裘犹未暖，一生雪窖便为家。晨看军府飞金镝，暮向溪山引犊车。千载管宁传皂帽，难从辽海问生涯。已甘罪谴戍荒溪，又发家人习鼓鼙。孟博暂能随老母，子卿犹得见生妻。鹡鸰原上闻猿啸，鸡鹿山前听马嘶。梦里依稀归故国，千重关隘眼终迷。"}