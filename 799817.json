{"id":"799817","title":"落花篇","dynasty":"清","author":"董俞","text":"东风绿遍芳洲草，春昼落花啼鴂早。片片朝萦上苑烟，毵毵夕覆长安道。长安美人惜落花，落花飞去堕谁家？晓看青镜愁红粉，暮掩珠楼泣绛纱。珠楼红粉须臾变，帝里繁华君不见。一夜飘飖长信阶，数枝零落昭阳殿。长信昭阳月影低，边笳横笛紫烟迷。渭城倡妇承歌扇，枌社游人拂马蹄。愿为舞蝶栖芳墅，愿作流莺隐翠堤。金堤玉墅几千里，黯黯馀香沉绿水。玳瑁筵前雪乱飞，珍殊帘外风先起。舞雪回风可奈何，春闺少女叹蹉跎。此时攀条垂玉箸，此时掩袂蹙双蛾。别有征夫泪沾臆，雁沙龙塞无消息。金谷园中不见人，玉门关外长相忆。落花落花诚可怜，尊前一曲箜篌弦。花茵醉卧不归去，明日重来应泫然。"}