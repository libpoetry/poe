{"id":"790280","title":"重游狼山题壁","dynasty":"清","author":"张廷寿","text":"去年八月秋风高，大江欲捲银波涛。故人邀我登寒皋，芒屩踏遍灵山鳌。兹山浮图接云汉，地维永镇天柱牢。诜乎云烟倚朱槛，凉飔吹人森毫毛。归来一病卧夕景，耳中犹闻声滔滔。今春游山兴尚豪，举足欲上心先忉。笑我不敢淩绝顶，题诗塔下还周遭。山鸟斜飞入松影，一声清磬收吟毫。"}