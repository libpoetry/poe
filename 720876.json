{"id":"720876","title":"菩萨蛮 春愁二首","dynasty":"明末清初","author":"尤侗","text":"鹦哥啄碎花须落，晓风低弄秋千索。刚上一重楼，青山又送愁。几番寒食雨，柳絮依人舞。春梦晚归家，小池闻暮蛙。春风婀娜飘帘幕，玉钩踏破花阴薄。绿柳旧长堤，王孙骄马嘶。误听新燕语，倚遍栏杆午。权把泪痕收，东君不解愁。雨声碎滴琅玕竹，风声轻戛珊瑚玉。月影又模糊，和烟上鹧鸪。湿萤游古屋，蟋蟀悲秋菊。罗帐蕙香残，幽人晓梦寒。画帘捲断珊瑚索，绣床小梦随风落。残月杏花堤，晓莺恰恰啼。美人和笑立，露叶牵衣湿。待得侍儿来，妆奁一半开。乌衣双燕穿帘舞，衔花故坠金钗股。陌上柳丝飞，锦屏人未归。小窗沉昼闭，山枕留香睡。春梦杳如烟，知他向那边。竹鸠唤起斜阳梦，杨花倒挂金泥凤。独自摘青梅，鞋弓印翠苔。罗衫薄不绾，衬得东风软。一捻小香脂，无端蜂蝶知。花台日暮莺辞去，暖风吹散胭脂雨。春困晚梳头，珠帘不上钩。乱红随地扫，又见宜男草。半醉倚残妆，花间待阮郎。梨花带雨飘香雪，乱蛙啼出西窗月。庭砌绿阴浓，罗衣惹暮风。画梁新燕乳，宿梦呢喃语。唤我掩湘帘，夜深清露寒。香兰笑向银屏吐，小蛮起作回风舞。日静绿纱空，美人春梦中。箫声吹月白，柳带笼烟碧。芳草满江南，相思一夜深。疏风细雨和春语，扁舟欲载花魂去。燕子不归家，盼他午日斜。落红一晌颤，界破残妆面。收拾护花铃，鹦哥报压惊。马蹄踏遍天涯草，杜鹃啼破东风小。花落碧栏桥，翠楼红袖招。断香随路宿，懊恼枝头绿。春去不须留，担他一段愁。彩线斜袅金跳脱，篆符戏绾同心结。酌酒劝檀郎，蒲花衬口香。兰汤初罢浴，窗外调雊?。刚抹守宫斑，明朝点点残。一阶芳草茸茸绿，乱飞蛱蝶无人扑。欲摘小蔷薇，嫌他棘刺衣。昼长停绣谱，私共双鬟语。心怯越梅酸，只将纤手抟。锦葵花底弹棋坐，一帘明月留人卧。粉汗湿红襕，倩郎摇素纨。云鬟胡乱挽，罗帐金钩捲。笑掷竹夫人，无端一面嗔。远山新吐蛾眉月，半钩飞入梧桐叶。刚得照妆台，昵人脱燕钗。风吹裙带急，花下凭肩立。细数旧时欢，低头屈指尖。翠钿尽卸香云绿，红衫松扣纤纤玉。旖旎揭罗帷，移灯匿笑时。闭门霜月去，不减春宵味。炉火酿馀烟，氤氲初睡还。曲江芳草年年碧，郎君骑马胭脂色。白首苦低垂，花间扶杖归。逢场曾作戏，乔扮参军势。浓笑写官衔，排行无二三。六宫闹扫芙蓉镜，君王偶爱飞蓬鬓。殿脚惜空同，昭阳天几重。江南春雨晚，红豆新歌满。流落杜秋娘，琵琶忆上皇。少年悔读高唐赋，片云片雨无寻处。欲买美人图，吴宫香粉无。三山青鸟断，萼绿何时见。夜梦是耶非，玉钗金缕衣。平生脱手千金剑，衣鹑马狗今谁盼。负负复何言，饥来难叩门。白衣应送酒，凝望终无有。不见夜飞蝉，山妻剧可怜。关山戎马惊鼙鼓，军书百道征徭苦。风急雁哀叫，荒田寸草无。千家闻野哭，鬼火逃亡屋。叹息返柴庐，当门立吏胥。短衣匹马卢龙道，冰霜千里催人老。白发影婆娑，秋风鬼病多。苦寒还苦热，飞梦惊明灭。何物返魂丹，空囊无一钱。白云冉冉苍梧下，晓猿夜鹤依茅舍。此地岂蓬壶，梦游疑有无。一生几两屐，愿作山中客。只乏买山钱，桃源不在天。著书自苦徒为尔，千秋万岁谁传此。前后两茫茫，三生人断肠。黄金空铸错，彩线难缝络。何处度余年，除非离恨天。阿嫲曾梦江都好，迷楼一炬空荒草。何处教吹箫，凄凉廿四桥。西风吹客舍，落叶隋堤下。谁唱望江南，惟闻昔昔盐。青楼小杜扬州梦，纱灯万点觥船弄。书记纵才高，怜才思太牢。途穷悲逆旅，一饭今谁主。翠袖薄寒时，却吟老杜诗。步摇颗颗珠环小，裙拖滴滴金泥巧。早起傍妆台，笑兜红绣鞋。名香罗带染，碧玉钩帘捲。度曲喜双声，呼郎并合笙。冷霜凝月摇空影，影空摇月凝霜冷。花落晚窗纱，纱窗晚落花。断肠人字雁，雁字人肠断。啼梦晓风西，西风晓梦啼。一声啼雁铺沙白，白沙铺雁啼声一。孤枕夜凉初，初凉夜枕孤。捣砧和梦悄，悄梦和砧捣。愁客望高楼，楼高望客愁。"}