{"id":"565677","title":"斋中养痾一首","dynasty":"明","author":"黄省曾","text":"华时再巳逾，熙春讵云久。既阻南山陟，徒淹北村守。搴芳遏早宣，朱颜移素首。龙萤匪偕耀，萧兰岂均亩。棘蝇虑贻秽，折荣诫胥朽。不材亮遣伐，无累庶崇耇。独耿负鼎心，聊轸操筑手。丽日违佳欢，空斋卧新疚。斐囊集妄药，金觞正需酒。苔草弥阶基，峦霞粲疏牖。庶展雕琴绪，拂缨伫悰友。"}