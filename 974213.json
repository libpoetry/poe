{"id":"974213","title":"送王亢宗赴剑浦丞","dynasty":"宋","author":"赵蕃","text":"青松自是山林物，移植阶除傲难屈。杂居箠楚尘埃地，譬似高人累簪绂。孰能哦咏于其下，古今仅有一斯立。昌黎老翁为之记，遂使崔名等金石。王郎家世本爱竹，旧说不可无一日。要将我竹配渠松，聊复从容寄卑秩。春风咫尺龙蛇动，除地求栽政宜疾。为铭耘业定谁欤，是公笔力韩之敌。"}