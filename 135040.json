{"id":"135040","title":"题太乙宫林山赠易高士","dynasty":"宋代","author":"楼钥","text":"易居求赋武林山，日困尘劳无暂閒。我求挂冠欲归去，念此诗债须当还。武林山出武林水，灵隐后山无乃是。此山亦复用此名，细考其来真有以。天目两乳到钱塘，一山环湖万龙翔。扶舆磅礴拥王气，皇居壮丽环宫墙。湖阴一峰如怒猊，势临城北尤瑰奇。吴越大作缁黄庐，为穿百井以厌之。从来有龙必有珠，此虽培塿千山余。中兴南渡为行都，崇列原庙太乙庐。曾因祀事来登眺，闤闠尘中有闤峤。薰风时来洗袢暑，绿树阴阴隐残照。我得暂来犹醒心，羡君清福住年深。长安信美非吾土，倦翼惟思归故林。"}