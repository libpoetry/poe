{"id":"816667","title":"枯树","dynasty":"清","author":"葛其龙","text":"静耐冰霜历苦辛，回头风木倍伤神。啼乌落月浑如梦，古墓空山不再春。百尺尚存孤立意，千秋几见后凋身。兴嗟岂独桓司马，手泽摩挲感昔人。独立苍茫阅古今，兴衰容易是园林。河阳春尽浮云散，金谷秋荒夕照沈。一局残棋悲世事，百年浩劫悟禅心。窗前读罢兰成赋，落叶西风感不禁。"}