{"id":"544618","title":"李本宁廉访以武侯庙八律见贻倚赋排律四首 其一","dynasty":"明","author":"胡应麟","text":"陇上耕耘日，隆中啸傲时。分荆存霸迹，入蜀定皇基。建业元将命，成都迄受遗。交邻吴壤服，讨贼魏廷知。旧鼎三垂叶，新图八阵移。七擒降孟获，十倍胜曹丕。大将嗤巾帼，追兵怯鼓旗。伏龙人羡艳，如虎敌纷披。绝栈巴山曲，丛祠汉水湄。炎精垂烬夕，泪尽杜陵诗。"}