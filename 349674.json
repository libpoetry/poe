{"id":"349674","title":"贺新郎·感事","dynasty":"清代","author":"曾廉","text":"壮志希圭卣。况爱卿、非常艳福，怎能消受。胜地英雄交争处，形势非攻则守。谁准拟、遭逢阳九。顷刻丝丝山云起，忽白衣、展转成苍狗。希罕事，古今有。人生空自谋身后。阅千年、风霜剥蚀，不咸山朽。万里封侯黄金印，不及步兵厨酒。但一饮、须盈数斗。月上花开何人劝，更筵前、盼取春葱手。休辜负，佩琼玖。"}