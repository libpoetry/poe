{"id":"169996","title":"三山送楼干·九仙山头二月春","dynasty":"宋代","author":"陈宓","text":"九仙山头二月春，百花璀璀凝芳辰。看花未省并骢马，酌酒况复违佳人。人人家在赤城里，五百大士疑前身。襟怀喜作冰玉相，耳目不染声色尘。鲸呿鳌掷擅文杰，撑腹万卷笔有神。妙龄卓冠兰宫士，便合褰裳要路津。玉堂三事久虚职，宪幕两载留南闽。平生避名如避寇，诸公讵肯遗奇珍。显亲急欲贲泉壤，襆被路马趋严宸。囊中之方久不试，小试疲瘵苏斯民。自惭草木非君味，倾盖一见情何亲。金篦时为发膜翳，淡交耐久如荀陈。悬知后会近可卜，暂时分披仍逡巡。丈夫万里耿相望，所要守道全其真。准拟千钟浇此恨，却恐烂醉污车茵。"}