{"id":"223494","title":"真珠帘·绿房几夜迎清晓","dynasty":"宋代","author":"张炎","text":"绿房几夜迎清晓，光摇动、素月溶溶如水。惆怅一枝寒，记东阑闲倚。近日花边无旧雨，便寂寞、何曾吹泪。烛外。谩羞得红妆，而今犹睡。琪树皎立风前，万尘空、独挹飘然清气。雅淡不成娇，拥玲珑春意。落寞云深诗梦浅，但一似、唐昌宫里。元是。是分明错认，当时玉蕊。"}