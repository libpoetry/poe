{"id":"522647","title":"妾薄命","dynasty":"明","author":"李梦阳","text":"兰房宵宴烛舒明，今者不乐岁其征。岂伊异人惟友生，金杯玉盘殽杂呈。恃容骄爱各极情，任心属欢密意倾。美人顾予独目成，舄履杂蹂香泽传。额瞬目语中意宣，主称千寿客万年。揽衣起舞体仙仙，燕翻雪回臻极妍。罗濡縠润汗沾颜，履遗佩绝立未安。满堂称能灯屡前，金爵弱腕未胜持。相擎袖遮情语微，促尊前席影齐移。绣裾珠衱光逶迤，耳后悬瑱何累累。皎若芙蓉出绿池，赠我彤管亲所将。车疑马停仍罄觞，德音爱深结肝肠。醉沉独言犹不忘，归室自解鸣玉珰。九华流苏鸡舌香，合眼宛在君之旁。觉来微月鉴空床，起视北斗长阑干。踟蹰露晞目上山，义成爱施良独难。悲思叹息泪汍澜，桂人绝代惜玉颜。情会恩离摧我肝，愿托锦衾终此欢。"}