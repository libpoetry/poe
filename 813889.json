{"id":"813889","title":"新柳八首 汉苑","dynasty":"清","author":"邹德臣","text":"人柳如人发上林，先于桃李旋生阴。冲牙乍拂千官佩，宝带新拖一缕金。似整欲斜欺燕力，乍眠还起有蚕心。柏梁宴罢春犹浅，分付枚皋作意吟。剪彩才完绿尚柔，一丝丝解系龙舟。归帆百幅销金暗，殿脚三千翠黛羞。领袖烟花迷大业，唤回歌吹入扬州。而今寂寞寒鸦色，不到吹绵已自愁。唤作条侯号颇宜，澹烟低锁戟门枝。难穿白羽稊犹小，乱拂红旗带已垂。画角晓吹金缕曲，铁衣寒映曲尘丝。将军令肃春难透，莫怪东王按辔迟。慧晓池塘二月初，两株新绿似相于。不争春色和梅瘦，各抱柔情与水虚。风亸细腰疑拜手，雨飘纤缕忽联裾。相看青眼年俱少，莫问章台便索居。当年忽忆张思曼，缕缕丝丝满露华。别殿风流移锦水，过江春色压莲花。萧疏只欲窥青琐，澹宕偏宜映碧纱。谁道一生无所诺，几回凤尾点黄麻。人迹霜空逗晓烟，赤阑干外影娟娟。横分鸭绿温暾水，卧惹鹅黄细腻天。却听早莺乌鹊畔，爱梳新月彩虹前。玉颜去后无消息，一线牵愁十五年。可是东邻眼乍窥，隔墙斜露小腰肢。轻丝剪剪初垂颏，薄晕重重未展眉。若许分明应看杀，转于依约惹相思。流莺飞过烦传语，愿结同心未嫁时。检点春条一万行，武昌门外舞罗裳。风间运甓微微绿，雨外空滩冉冉黄。庾亮楼高分澹宕，吴蒙城近映微茫。食鱼休绾轻丝贯，留荫胡奴试马场。"}