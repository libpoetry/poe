{"id":"813834","title":"瓜果四首","dynasty":"清","author":"肖雄","text":"镇心齐剖绿沉瓜，翡翠冰融月一牙。更有甘芳黄玉软，囊驼筐篚贡天家。苍藤蔓架覆檐前，满缀明珠络索圆。赛过荔支三百颗，大宛风味汉家烟。果树成林万颗垂，瑶池分种最相宜。焉耆城外犁千树，不让哀家独擅奇。山北山南杏子多，更夸仙果好频婆。枣花落后樱桃熟，一段风光莫忽过。"}