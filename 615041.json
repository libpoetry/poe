{"id":"615041","title":"陆贞姑者陆味道太守之姑也适冯早寡无子阿翁冯参知以幼女命贞姑抚焉参知以女字太守诏旌贞姑节以大守诸也为纪一律","dynasty":"明","author":"韩日缵","text":"蕙质松心阅岁年，新看棣萼露华鲜。歌残黄鹄怜垂白，疏叩丹墀赖阿玄。棹楔恩光金阙下，门楣喜气玉台前。高行直并秦峰峻，彤管千秋可续编。"}