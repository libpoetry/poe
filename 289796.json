{"id":"289796","title":"宿白云寺，示同游李石鲸","dynasty":"现代","author":"连横","text":"天上白云不可捉，坠落人间熏五浊。翩然复上白云行，白云无心在空谷。谷中有人方大笑，云兮云兮来何速？朝从山麓飞，暮向山头宿。左手骖青鸾，右手招黄鹤。泠然万籁寂无声，为鼓云璈歌一曲。娟娟凉月照前除，一树棠梨自开落。回头忽见佛灯红，薄寒中人侵帘幕。鬓丝禅榻话春风，夜深卧听瓶作。烟霞旧侣喜同游，胸中突兀盘丘壑。翛然一枕抱云眠，万事不如春睡足。李生李生莫局促，人生到处须行乐。他年驾云复归来，不见人民见城郭。"}