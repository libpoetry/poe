{"id":"271507","title":"沁园春·残荷寄示鸥客","dynasty":"现代","author":"吕小薇","text":"记得年时，低拥绿云，净植清涟。正垂鬟娇小，照妆娴雅，只曾自许，肯为人妍。明镜窥来，暗香浮去，消受碧湖风月烟。多情误，忽相逢倾盖，不尽缠绵。玲珑七窍心田。便折断情根丝也牵。奈韶光似水，乍胎黄子，西风如拂，渐落红颜。欲问栖鸥，旧盟何似，别有蘋花正可怜。黯然处、满银塘悄悄，玉露涓涓。"}