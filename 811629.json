{"id":"811629","title":"十十九岁自题小像","dynasty":"清","author":"左宗棠","text":"祇恐微才与世疏，圣明何事耻端居。河渠贾让原无策，盐铁桓宽空著书。学道渐知箴快犊，平情敢妄赋枯鱼。幽间岁月都无累，精舍优游乐有余。机云同住素心违，堪叹频年事事非。许靖敢辞推马磨，王章犹在卧牛衣。命奇似此人何与，我瘦如前君岂肥。来日连床鸡戒晓，碧湘宫畔雨霏霏。"}