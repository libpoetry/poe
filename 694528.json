{"id":"694528","title":"厓山杂诗","dynasty":"明","author":"陈献章","text":"寒云黯黯日模糊，南有苍厓对撚须。今夕孤舟不成寐，白鸥飞尽我跏趺。北风半夜卷沧溟，杖屦船头候晓晴。满目寒云吹不散，一帆细雨湿汤瓶。万古青山自落晖，白鸥穿破水云飞。孤舟江畔无情思，閒与儿童咏绿衣。北风何事更长吹，尽日孤帆逗水湄。吟遍天涯归未得，江神应爱石斋诗。"}