{"id":"1253320","title":"送彦材居贞","dynasty":"元末明初","author":"蓝仁","text":"二郑才名世并传，自成同气亦家贤。石渠有待书重校，宣室遥知席欲前。对雪肯过安道里，临风长望季鹰船。春光浩荡青云阔，目送双鸿上九天。闽关西去度嵯峨，下有轻舟入浙河。春日山川开雨雪，旧时滩濑减风波。玉堂莲炬须分直，茅屋村醪许重过。臃肿自惭山下木，老枝空干倚岩阿。"}