{"id":"732344","title":"湖孰种菜歌","dynasty":"清","author":"钱澄之","text":"金陵城东湖孰村，中有隐者开平孙。通侯甲第今已矣，意气豪华无复存。开平去今凡几代，五王之后惟君在。往昔争言青门瓜，如今独数湖孰菜。问谁种菜满畦新，一家生计只三人。终岁把锄菜畦里，妇能炊饭儿负薪。为君妇亦太辛苦，娇贵当年难比数。翟珈赐出小侯妻，珠翠里成上公女。都人犹记嫁时装，如云妾媵烂生光。台前照镜轮梳髻，架上熏衣派管香。一朝散去竟何有，相对惟余双白首。早从府内厌笙歌，还向村中操井臼。村中井臼倚柴扉，卖菜还愁终岁饥。衣长不肯燃薪坐，十指侵寒绽故衣。东川子孙公主裔，妻孥行汲心常愧。闻说君妇尽伤情，无心更拟求奴婢。"}