{"id":"1131918","title":"白纻歌","dynasty":"宋","author":"滕岑","text":"白纻舞女杨花轻，玉笙学得悲凤鸣。烂然繁星上华檠，凉苑夜宴风气清。美人酒半妆脸明，宝钗绾髻歌欲倾。良宵人人愿君醉，岂问遍谁得君意，君其欢娱至万岁。白纻舞衫记初著，月明侍宴临飞阁。舞馀香暖苒浮襟，进前持酒力不任。君王凝笑杯未覆，不惜低徊重舞曲。当时一身备百好，月不长圆秋易老。白纻凄凉弃箧中，不悲见弃悲秋风。"}