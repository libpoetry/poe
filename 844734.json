{"id":"844734","title":"七夕四章","dynasty":"清末民国初","author":"徐骘民","text":"玉漏沈沈画阁开，冰盘瓜果下楼台。邻家儿女频相问，可有天孙送巧来。羽翼为桥乌鹊忙，长河深夜渡牛郎。终宵话旧嫌更短，未说经年离别肠。为看双星听漏迟，谁家今夕起相思。珠帘高捲秋河近，斜月西窗独倚时。一宵欢叙别经年，况是鸡声促晓天。分手河梁新月落，女牛应悔作神仙。"}