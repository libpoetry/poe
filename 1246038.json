{"id":"1246038","title":"题米元晖潇湘图","dynasty":"元末明初","author":"刘基","text":"米家父子皆好奇，戏弄笔墨女小儿。三百年来传几手，坐见销铄同春澌。丹青驰誉士所耻，勉强徇物宁非痴。苍梧之山郁?嶬，重华往矣空寒飔。猿啼凤去竹迸泪，白日惨淡令人悲。潇湘洞庭连鄂渚，江汉波涛动荆楚。不见轩辕张乐时，水妃怨泣鲛人语。问君此图何处得，中有远意众莫识。君不见岐阳石鼓字泯灭，千载犹为人爱惜。"}