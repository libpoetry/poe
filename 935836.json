{"id":"935836","title":"怀旧用昔人蜀道诗韵","dynasty":"宋","author":"陆游","text":"曩自白帝城，一马独入蜀。昼行多水湄，夜宿必山麓。时闻木客啸，常忧射工毒。蜿蜒蛇两头，踸踔夔一足。岂惟耳目骇，直恐性命促。稍历葭萌西，遂出剑阁北。奴僵不敢诉，马病犹尽力。我亦困人客，一日带屡束。最忆苍溪县，送客一亭绿。豆枯狐兔肥，霜早柿栗熟。酒酸压查梨，妓野立土木。主别意益勤，我去疲已极。行行求旅店，借问久乃得。溪声答歌长，灯焰照影独。村深寒更甚，薪尽烧箦竹。须臾风雨至，终夕苦漏屋。于时厌道途，自誓弃微禄。犹几三十年，始谢祝史职。君恩念笃老，内阁使寓直。亦思秋豪报，力惫艺黍稷。却寻少时书，开卷有惭色。"}