{"id":"1183595","title":"从军行","dynasty":"唐","author":"贺朝","text":"朔胡乘月寇边城，军书插羽刺中京。天子金坛拜飞将，单于玉塞振佳兵。骑射先鸣推任侠，龙韬决胜伫时英。闻有河湟客，愔愔理帷帟。常山启霸图，汜水先天策。衔珠浴铁向桑乾，衅旗膏剑指乌丸。鸣鸡已报关山晓，来雁遥传沙塞寒。直为甘心从苦节，陇头流水鸣呜咽。边树萧萧不觉春，天山漠漠长飞雪。鱼丽阵接塞云平，雁翼营通海月明。始看晋幕飞鹅入，旋闻齐垒啼乌声。自从一戍燕支山，春光几度晋阳关。金河未转青丝骑，玉箸应啼红粉颜。鸿归燕相续，池边芳草绿。已见氛清细柳营，莫更春歌落梅曲。烽沈灶减静边亭，海晏山空肃已宁。行望凤京旋凯捷，重来麟阁画丹青。"}