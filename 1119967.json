{"id":"1119967","title":"应百里李天益来求作奉川十咏似之 广莫轩","dynasty":"宋","author":"陈著","text":"高山处处著虚轩，来此凭阑便欲仙。下视浮云隔黄雾，平迎行日上青天。一水流南抱县行，一桥在上压溪横。傍阑多少人观政，要与桥平水与清。庭中说法有龙听，龙去庭空水一汀。独有亭亭岁寒柏，不知人世自青青。传说当年契此翁，偶然来此笑春风。忽抛布袋归何处，地下天高一阁空。乳峰真可避人閒，上妙高台天可攀。未说旷怀便笑傲，堪从险处习閒关。谁把深红浅绿蟠，羽毛飞动倚风阑。时人不识来仪瑞，只向花前想像看。皮皴肉紧发苍然，伏雪眠风傲岁年。不见南阳龙卧者，本心元自直通天。千尺嶙峋直立形，流传神应挟风霆。石身本聚山川气，便是人心聚处灵。火珠簇压翠微鲜，丹粒团成蜜颗甜。争为渴饕供燕豆，谁知赪汗困偿篮。微风篆水自成碑，清月磨潭不受疵。万里此通归去路，扁舟堪载送行诗。"}