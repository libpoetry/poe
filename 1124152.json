{"id":"1124152","title":"雨中忆花寄怀曾季永严从礼二首","dynasty":"宋","author":"赵蕃","text":"馀寒苦淹留，破衲无遽弃。欣闻好雨来，正念春耕未。濒南花退早，何止桃李事。牡丹及酴醾，锦碎仍玉委。流年定何之，叹息付流水。想像田庐中，桑柔麦如尾。白下古聚落，种花成土风。贫者篱疏薄，富家栏槛重。严曾盖甥舅，交友著我中。牡丹大盘盂，酴醾郁蛟龙。走观仍折送，忆费诗酒供。今年百里外，此事不得同。坐病风雨恶，因之怀二公。"}