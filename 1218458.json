{"id":"1218458","title":"余观近时诗人往往有以前代台名为赋者辄用效颦以消馀暇 其八 铜雀台","dynasty":"元","author":"岑安卿","text":"汉室分崩成鼎峙，铜雀翚飞邺宫起。碧甃漾日覆纹鸳，蕙帐凝香集馀妓。我观创始既骄逸，后裔焉知惕奢侈。洛阳宫阙凌青霄，公卿负土何焦劳。玉音亲责役夫缓，瞬息身首横霜刀。荒游日恣典午肆，西陵空掩欺孤智。至今砚墨抱遗羞，千古奸雄秽青史。"}