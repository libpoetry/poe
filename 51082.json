{"id":"51082","title":"送杨君谦","dynasty":"明代","author":"吴宽","text":"子有好学名，得之直从幼。矻矻忘其疲，每以夜为昼。谁令不自爱，坐与简编斗。旋致心腹间，有病见脉候。乡人尝谓子，文笔真似舅。舅也昔养疴，亦在掇科后。七日仪部官，在告月且又。服药未见功，具疏遂入奏。昨朝获愈音，颜面喜欲皱。西风作新寒，南去不可逗。相过一何疏，相别一何骤。子去固欣然，孰与箴老缪。惟子有书癖，舍书莫能救。譬如病酒人，戒饮貌愈瘦。何如稍饮之，病去渐复旧。子病偶类兹，简编实醇酎。茹多仍吐之，纸上发奇秀。三年当复来，观子所成就。"}