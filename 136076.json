{"id":"136076","title":"新闢门径或谓太窄","dynasty":"宋代","author":"楼钥","text":"门外顿空旷，双眸豁太虚。谁欤列佳树，正尔对吾庐。蚤岁曾修业，衰年得定居。买邻贤伯仲，衣锦旧门闾。未办三閒屋，先栽数席蔬。欢娱戏莱服，晨夕奉潘舆。驷马容虽狭，斋郎住有余。床金知已尽，瓶粟岂无储。细草沿阶嫩，新篁得雨初。窃希仁者静，未觉故人疎。昼永翻名画，更长理旧书。何妨抱琴醉，尽好带经鉏。耋穉同甘苦，儿孙共卷舒。眼花多掩卷，鬓雪不堪梳。少饮毋求醉，徐行可当车。此生千万足，只愿老樵渔。"}