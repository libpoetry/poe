{"id":"746986","title":"晚过易水吊荆轲","dynasty":"清","author":"鄂恒","text":"夕阳欲堕天茫茫，风狂振地惊沙黄。易水当前忽横道，寒流呜咽摧肝肠。忆昔荆轲自此去，悲歌见志慨以慷。誓不生还报太子，冲冠怒已倾秦皇。献图上殿舞阳怯，霜锋陡闪虹霓光。祖龙绕柱骇且走，虎狼不得夸刚强。吾谋不就吾死耳，受恩敢以头颅偿。食人之食死人事，壮哉此语卿能当。或云计则谬，剑术非其长。责人无难古所病，懦夫壮士谁低昂。六国谋臣尽踵此，岂待楚火焚咸阳。英雄报君只有死，利钝成败归苍苍。此时月出寒于霜，欲持杯水酬国殇。冰澌凛冽手易伤，吊古不见空徬徨。北风复起号枯杨，恍闻击筑声悲凉，壮魂或来依我傍。"}