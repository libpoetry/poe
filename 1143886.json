{"id":"1143886","title":"次韵许大初见赠二首","dynasty":"宋末元初","author":"方回","text":"相逢未觉道途难，把酒论诗数夕间。磊落胸襟开古谊，从容色笑借和颜。长年役役鱼千里，末俗悠悠虎九关。赖是同乡复同味，一寒如此遽春还。风灯雪屋话艰难，各喜诗成咳唾间。早幸渊骞同阙里，终当园季隐商山。草玄执戟空投阁，枕面参军善闭关。祇恐傍人足嘲讶，如泥烂醉不知还。"}