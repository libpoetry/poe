{"id":"1123097","title":"和仲固春日村居即事十二绝","dynasty":"宋","author":"胡寅","text":"临流负巘百年居，手植松楠合抱株。传写春光入诗句，味之如对辋川图。有兴相寻即扣门，不须招致简书繁。试从大雅歌莺谷，未羡词人侈兔园。欲驻长春学道家，如何白雪是黄芽。聊凭高士五株柳，为问仙人三朵花。旧花一一斩新春，慰荐经行自在身。且使缓开常照眼，莫教轻堕恐伤神。西园闻道径封苔，落落髯仙去不回。安石中年离索意，吾徒笑口且频开。春半曾无决定晴，今朝初上九天明。槛花莞尔窥人意，林鸟嘤然求友声。陶公春日事西畴，不是同群沮溺流。君亦荷锄贪雨足，谁知幽意在沧洲。仙居何异武陵溪，泛出残红春水肥。拟欲溯流兼载酒，应容艇子傍苔矶。箨龙本是飞天物，养鳖宜充照席珍。一饭午窗春睡起，羲皇而上更何人。栽培君子要添丁，护惜龙儿出锦绷。莫学当年馋太守，直须脱粟伴藜羹。正眼如君了了明，未尝沉醉本来醒。自将周易规儿辈，白马空传一藏经。似闻寂寂带经锄，老圃何知莫问渠。况是汉阴机事息，岂忧芳草翳嘉蔬。"}