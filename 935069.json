{"id":"935069","title":"山中得长句戏呈周辅并简朱县丞山","dynasty":"宋","author":"陆游","text":"鹤鸣山空无鹤来，青霞嶂深天壁开。千岩角逐互吞吐，一峰拔起矜崔嵬。日光微漏潭见底，水气上薄云成堆。幽禽飞鸣报客至，奇树璀璨知谁栽。花藤怪蔓白昼暗，奔猿落狖无时哀。路穷尚蹑一千级，忽见密竹藏楼台。共言神僧昔住此，至今光景如天台。支筇负笠出复没，喜动妇人惊提孩。高人何至作狡狯，无乃玩世聊相诙。不然学道穷实际，讵舍正大崇奇瑰。儒林丈人学擅世，馀事尚压蔡与崔。名山未死可再到，此士一失难重陪。赞府摘山事如织，摆拨领客何奇哉。境幽神怆不可住，归倩玉手传金杯。"}