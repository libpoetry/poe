{"id":"1130583","title":"寄赵德庄以过去生中作弟兄为韵七首","dynasty":"宋","author":"韩元吉","text":"悠悠功名期，苒苒岁月过。劳生阅半百，仅尔脱寒饿。山林有夷涂，此责当万坐。闭门歌阳春，非君谅谁和。忆昨钟山来，君亦湓浦去。今年赴湓浦，钟山复君住。出处每相似，屡触众狙怒。毁誉久自定，子贤吾亦庶。士苦不自重，贪名乃忘生。向来望尘子，得车定何荣。浮云蔽天壤，岂碍日月明。惟馀金石交，可论藏与行。筑城始议戍，寓兵复言攻。二年大江南，兵戈在目中。忧时亦千虑，惟子与我同。诣阙请长缨，终军本儿童。我初见君诗，谓世无此作。飘零三十年，文思各衰落。俱持使者节，恨别还作恶。未置白玉堂，端须著岩壑。我生少孤贫，四海两兄弟。拊妪赖母慈，离别几挥涕。宦游与夫子，中外辄相值。所恨姓氏殊，孰云情好异。处世那近名，居官敢言清。平生阿堵物，畴能字之兄。春风一杯酒，与君花下倾。穷秋动摇落，江湖渺离情。"}