{"id":"690801","title":"怀古二首","dynasty":"明","author":"张煌言","text":"我怀申大夫，哭秦卒复郢；人定能胜天，一言重九鼎。亦有张长史，唐室赖藩屏；当其语江中，筹画先井井。古人秉忠贞，谋国无徼倖。操此左券言，勋名终彪炳。如何逋播臣，智勇不得骋？废兴宁有运，吾欲讼青冥。云本依龙翔，风亦附虎烈。古来王佐才，往往待圣哲。白水产真人，乃能显高密。先生自枭雄，隆中愿荡涤。卓哉一臣靡，赤手挽禹历。浇浞既迭生，鄩灌且并灭。君方娠有仍，臣也奔有鬲；国亡四十年，兴灭复继绝。祀夏伊谁功，万古冠臣节！"}