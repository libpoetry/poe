{"id":"816628","title":"贺新郎  题钱楞仙同年玉堂归娶图二首","dynasty":"清","author":"曾国藩","text":"艳福如斯也！记年华，同年二百，君其少者。刚是凤池骞翥后，又结鸳鸯香社。看此去雕鞍宝马。袍是烂银裳是锦，算美人名士真同嫁。好花样，互相借。淋漓史笔珊瑚架。说催妆，新诗绮语，凡人传写，才子风流涂抹惯，莫把眉痕轻画。当记取初三月夜。欲问大罗天上事，恐小姑群婢同惊讶。属郎语，声须下。寂寞深闺里。忆东风，泥金乍报，若何欢喜？撤帐筵围停烛夜，细问当时原委。更密询烧香诗婢。西舍东邻多士女，但骈头附耳夸双美。不能答，笑而已。郎君持赠无多子。献妆台，官衣一袭，鸾书一纸。又剩有红线饼餤，合卺同尝甘旨。珍重说天恩如此。明年携得神仙眷，料趋朝不过花砖矣。同梦者，促君起。"}