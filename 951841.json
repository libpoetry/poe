{"id":"951841","title":"东宫生日六首 其二 癸巳","dynasty":"宋","author":"林光朝","text":"昭代璿源远，高秋宝月前。神光浮蜀道，瑞气贯秦川。银榜应如旧，金茎若个边。龙楼清昼出，鹤禁彩云连。妙选衣冠薮，旁开道德渊。重爻分九六，曲礼尽三千。岁闰缘长历，霜清欲上弦。每看禖燕日，已入梦熊篇。沆瀣通三殿，笙鸾共一天。东明到西极，作颂自年年。"}