{"id":"610245","title":"读两越类草呈赠参藩任公","dynasty":"明","author":"韩上桂","text":"玉壶照射珊瑚枝，金尊宝盌碧琉璃。天球大贝缘相袭，黄钟朗叩朱弦希。此物寥寥谁可属，大雅任公追其躅。元水潜探象罔珠，荆山细剖陵阳玉。浩气能令溟海翻，雄情直使昆崙蹴。顾我罗浮亦壮哉，赤城霞气相往来。春行两越题应遍，啸弄暇日挥清裁。手授元文腾五色，虹霓万丈光莫逼。贱子蓬心顿欲开，鸴鸠弱羽难为力。一代才华众所宗，昔者历下今见公。孤飞未可遗群从，愿作浮云护赤龙。"}