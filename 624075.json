{"id":"624075","title":"中宿篇送朱少襄入燕","dynasty":"明","author":"欧必元","text":"君不见中宿峡前飞来寺，十九之峰称福地。浈水徐看两岸流，禺山夹对双屏峙。古来怪迹此地多，门深树密垂藤萝。洞中秪合寻孙恪，石上犹闻想达磨。五色榴花香复歇，千寻金锁沉还绝。天巧宁能夺物工，地灵应预开人杰。近日朱生颇好奇，十年飞梦应幽期。寻山不惮登陟远，开凿能穷造化私。竹里邀僧堪结夏，池边留客频传斝。读书几载不出门，作赋宁推扬与贾。一朝天子下诏书，雄心直慕承明庐。出山不必作小草，侯门不必曳长裾。此去长安千万里，功名富贵徒为尔。白首谈经未释褐，高名虚挂人间齿。丈夫得意自骞腾，有诗可赋山可登。醉舞腰间三尺剑，千秋事业几人曾。尊酒送君粤南国，春月春花等闲乐。綵笔纵堪题凤凰，故山谁更思猿鹤。"}