{"id":"1051658","title":"再用前韵呈察院学士","dynasty":"宋","author":"彭汝砺","text":"真人养真如养源，道士耕道如耕田。吐纳日月踏云烟，牢如金石齿牙坚。捷如猿猱身体儇，沐浴露雾甚荣鲜。受命一万有千年，既安且乐无回邅。后人好恶纷倒颠，湎淫蛊惑作罪愆。堕落世网缚尘缘，爱河流转业火燃。猗公淡泊其得天，泛泛乘世如虚船。精神采色照四筵，老鹤饮露夜不眠。戏笑中有第三禅，净不著水花如莲。酬酢不停奚敏旃，赋诗马上横殳鋋。不放祖生先着鞭，北方灸焫自古然。其力十百倍凡铅，功成不数饮中仙。"}