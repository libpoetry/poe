{"id":"828078","title":"和庶侯纪梦诗","dynasty":"清末近现代初","author":"陈曾寿","text":"人生实梦幻，好梦良无多。念念役贪嗔，狰狞战修罗。我生未闻道，尘镜稍揩磨。常以梦庄慢，自验心平颇。畴昔梦一室，清虚息吟哦。窗外皎夜光，梧影悬婆娑。其明异常月，混漾怯金波。又梦谁氏园，满植芭蕉窠。叶大时卷舒，翻露如风荷。清凉泻肝腑，刹那洗烦疴。景光似欲曙，隔溪辨烟螺。经年此两梦，异境难传摩。见君纪梦诗，心證知无吪。哀哉众浊苦，酣呓纷痴魔。努力事净业，把臂期南柯。"}