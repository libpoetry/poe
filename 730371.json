{"id":"730371","title":"秋兴","dynasty":"清","author":"张之洞","text":"归鸿警边吹，离羊嘶商音。夷则伤万物，肃然恻我心。夕溥砌菊露，晨损庭柯森。元蝉閟曼响，蜻蛚振促吟。虚堂紬缃素，珍此一寸阴。陨落悚困学，澄颢愉烦襟。褰衣览城阙，披露西山岑。凉宇绛蝀敛，颓照碧氛沈。登稼农休耒，授衣女急针。荒陂稍夷旷，蒹葭犹萧椮。此日叹竭泽，昔游鉴清湛。潘生赋不达，汉武乐已淫。玩易自无闷，歌唐独思深。欲辨谁为质，命盏聊孤斟。游息止艺圃，翔集耽文林。谁云秋可悲，且操履霜琴。"}