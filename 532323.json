{"id":"532323","title":"名园花赠笔峰","dynasty":"明","author":"朱浙","text":"名园饶佳花，红红兼白白。同沐雨露濡，嫣然各自得。主人勤梦寐，蒐罗殊未极。千金购梅榴，舁致百夫力。淩躐画堂深，间簉雕阑侧。芳心犹未展，锦袖时拂拭。泉石闹风霜，终日鸣拍拍。憔悴颜不怡，睢盱中叵测。耳语细温存，阳春初不择。是种善性灵，非直芙蓉色。秋晴骈实繁，日晒紫房坼。满眼粲珠玑，磊磊子可摘。充彼豆登羞，慰此宗祊责。平原宾满堂，能者为上客。努力各勉旃，先登勋可策。"}