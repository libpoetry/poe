{"id":"455022","title":"多丽 大学同窗三十年聚","dynasty":"当代","author":"张海鸥","text":"沐春风，红羊劫后初逢。叹十年、青葱岁月，无奈世乱途穷。羡冯谖、弹铗倚柱，惜我辈、未解愚蒙。赵郡燕原，风云寂寂，敢期长索系蛟龙。泯心志，与斯文远，瓦缶笑黄钟。天边月，年年依旧，汉苑秦宫。庆春泽，灵蛇蜇起，芜黉又许飞鸿。跃龙门，一时骄子，书香里，意气方浓。四载同窗，磨勘砥励，临岐分袂太匆匆。阔别久，携沧桑事，重聚话萍踪。凭卮酒，祝君余岁，其乐融融。"}