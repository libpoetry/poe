{"id":"1246854","title":"代送汪彦文幛语二首 其一","dynasty":"元末明初","author":"唐桂芳","text":"新安本是神明乡，黄山万仞摩天苍。溪流浅碧鱼可数，巨石赑屃横为梁。纸光漆液砚比玉，春风吹出金芽香。曾闻庙食封忠烈，千年英气悬秋月。又闻词翰属龙溪，半夜校书照青藜。遥遥华胄稽谱牒，知君云仍是几叶。於焉姽婳琴堂中，意气凛凛多高风。愿如黄鹄奋千里，不比燕雀栖蒿蓬。"}