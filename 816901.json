{"id":"816901","title":"哭王或庵先生","dynasty":"清","author":"蒋蘅","text":"执手与翁诀，翁心真浩然。不挥妻子泪，独念父兄阡。淮水寒双桨，横山蔽一椽。往来皆旅榇，何处是重泉。去年残腊日，破寂过吾闾。兄女能依膝，甥孙甫诵书。酒逢成酿候，梅又试花初。顿扫衡门迹，愁听逼岁除。元日津门雪，严寒茅岭风。文章思作者，涕泗诔吾翁。瞬息十年事，魂伤半亩宫。夜台如可卜，心迹喜相同。地运偏当厄，斯文岂数奇。西邻痛慈母，南巷泣孤儿。发覆无遗老，趋承失所师。羁魂招不得，聊赋屈平词。"}