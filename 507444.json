{"id":"507444","title":"题王生卷","dynasty":"明","author":"李昌祺","text":"王生事众艺，厥艺非庸常。字格既超俗，医名将擅场。挥翰缙绅前，悬壶阛阓傍。时时拂华笺，流丽两三行。劲健束筋骨，端圆敛锋铓。砚池墨波翻，药阑杏阴凉。家藏总秘帖，囊贮皆奇方。勉力当师承，蜚英期颉颃。诚心见焚劵，清致归文房。八法右军最，诸科思邈良。笼鹅与伏虎，万古同垂芳。"}