{"id":"139285","title":"和许守水晶蒲萄","dynasty":"宋代","author":"吴芾","text":"珍果孰称最，静中试旁搜。白奈非时至，赤梨经岁留。庐山杏万株，武陵橘千头。未若蒲萄美，甘滑仍脆柔。正当三伏暑，满架走青虬。繁子何磊落，一一如缀旒。我家得异种，洁白映林丘。每笑枣与栗，滥比千户侯。迩来事奔走，颇恨抛锄耰。持此赠夫子，因复献鄙谋。他年堆马乳，岂但供荐羞。愿以酿千斛，永言资燕游。客来弥日醉，应不数青州。"}