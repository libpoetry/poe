{"id":"1105863","title":"应资深康乐园四咏","dynasty":"宋","author":"王之道","text":"溪头柳色春无际，溪水浮天一张纸。东君戏草康乐园，旋入夭桃与繁李。乱花无数不知名，往往倚槛窥前楹。有时酒恶吐欲死，先生来约花间行。露梢戛戛敲鸣玉，云叶差差传新绿。亭前十顷碧琉璃，过雨荷花净如浴。客来不迎君莫嗔，我有清风如故人。先生午醉睡正熟，长须倒尽床头春。不知眼界几多阔，隐隐青山在天末。湖光酿就琥珀浓，应助先生恣浇泼。西风摇落黄花秋，江城有蟹供拍浮。人如渊明亦不恶，肯使临赋成悠悠。谁人独钓江南雪，雪满江南鸟飞绝。先生对雪望江南，嗅认梅花忍寒折。痴云捲尽清月流，小舟横卧南池头。子猷乘兴欲何往，归欤莫为伊人留。"}