{"id":"1121037","title":"上巳约客总宜一病不及往二诗呈陈元履王渊道诸人自酌","dynasty":"宋","author":"岳珂","text":"总宜阁畔小帘栊，碧浸平湖面面风。别馆柳阴聊系马，便桥红影正垂虹。流觞有序传诗客，在席无人称倦翁。侬自醉归翁自倦，风光流转不须同。我是棠矶旧钓徒，天教生与水云俱。兰亭正值人修禊，柳岸还添浪拍湖。幸有丈人观笔法，可无嘉客醉兵厨。直须去跃城东马，更与留春作后图。"}