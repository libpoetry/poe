{"id":"685556","title":"张孟奇远访我如水居与陈仪翔酌赋二首","dynasty":"明","author":"邓云霄","text":"岐路分携有梦寻，忽来嵇驾慰离心。宦经九折人俱老，业重千秋契转深。白首园林偏习懒，朱弦山水待知音。那能缩地相领近，日日开尊对竹阴。老去交亲未易逢，延津此日合双龙。行云聚散燕中社，归隐低昂海上峰。浩荡胜游骑五石，佯狂沉醉倒千钟。预愁弱柳难维棹，人隔罗浮紫翠重。"}