{"id":"1108491","title":"海口三首","dynasty":"宋","author":"刘克庄","text":"暂游不得久婆娑，柰此龙江景物何。天势去随帆际尽，海声来傍枕边多。昏窗微见灯明屿，霁阁遥看日浴波。定有后人寻旧迹，已留小篆识山阿。岛烟常至晏方开，沙际参差辨远桅。风挟寒声从树起，潮分末势过桥来。吏人不禁山排闼，客子思倾海入杯。归忆斯游非冷淡，如尝橄榄味初回。人烟穷处屋三间，目断寒云接浅山。石塔有风铃自语，水亭无税印常闲。沙晴火伏如棋布，浪急渔舟似洗还。自古诗从登览得，莫辞绝境共追攀。"}