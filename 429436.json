{"id":"429436","title":"正月十五夜车过徐州见月","dynasty":"近现代","author":"黄浚","text":"长安拙宦不自閒，发兴来看江南山。帷车闭置负佳昼，忽有明月开我颜。乱山齾齾围釜底，斗大孤城背山起。城头冷吹濯新魄，荡曳春姿蘸寒水。欲知今夕定何夕，飐暝疏灯星桥隔。幽人笔砚待何年，属想云鬟愁脉脉。陵隤谷陊岁不同，彭城终为天下冲。郊原兵气近暂戢，但见野柳摇春风。彭黄汴泗古如此，太息长洪笛声死。飙轮携我不少留，独遣清辉送千里。"}