{"id":"597688","title":"冬夜辱韩参知见过即席赋赠得柏梁体一首","dynasty":"明","author":"林大春","text":"生不愿封万户侯，但愿一识韩荆州。苍山碧海空悠悠，白日青天愿始酬。相逢意气凌清秋，龙光烁烁干斗牛。忆昔韩侯侍冕旒，垂绅正色立螭头。手奉丹书下御楼，王侯抗礼迎道周。高标直节谁能侔，金章紫绶临荒陬。于蕃于宣申伯俦，大岭之东湛恩流。江湖廊庙关离忧，神交气合非强求。灯前细论听吟讴，一谈一笑皆坟丘。黄唐盛际臻鸿休，麟出瑞世凤来游。伊予既觏美且修，深宵忘却千古愁。新月微茫风飕飕，揽衣起视思貂裘。士遇知心怀壮猷，安能屈曲希巢由。"}