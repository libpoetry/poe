{"id":"1114894","title":"磁钓翁","dynasty":"宋","author":"李新","text":"磁钓翁宁傍钓矶，且当兀坐小盆池。模形陶氏不须怪，入手苍鲸未可知。风雨不渝端此志，江湖归去定何时。閒惟秋水磻溪客，船入芦花笛卧吹。无心不自任公子，手引龙鱼敌万钧。瓦解弟兄惊坠甑，块居烟雨胜流人。非关钓誉虽攘臂，未欲垂言却卷纶。更与甄陶一抔土，铃斋相伴岂无因。"}