{"id":"889605","title":"哭元帅宗公泽","dynasty":"宋","author":"吴芾","text":"呜呼哀哉元帅公，百世一人不易逢。堂堂天下想风采，心如铁石气如虹。正色立朝不顾死，半生常在谪籍中。真金百鍊愈不变，流水万折归必东。落落奇才世莫识，欲知劲草须疾风。维时中原丁祸乱，尘氛涨天天濛濛。众人畏缩公独奋，毅然来建中兴功。雄图一定百废举，复见南阳起卧龙。呜呼哀哉元帅公，翩然遗世何匆匆。无乃天上亦乏才，故促我公还帝宫。公还帝宫应有用，何忍坐视四海穷。吁哉四海正困穷，兴仆植僵赖有公。公虽居东都，天下日望公登庸。公今既云亡，天下不知何时康。正如济巨川，中流失舟航。当今士夫岂无人，请问谁有公器业，谁如公忠良。公虽不为相，德望震要荒。公虽非世将，威棱詟豺狼。伟哉奇节冠今古，我试一二聊铺张。靖康元年冬，敌人正披猖。庙堂惊失色，愁睹赤白囊。公首慨然乞奉使，欲以口伐定扰攘。朝廷是时未知公，公之蚤志不获偿。忧国耿耿思自效，再乞守土河之旁。命下得磁州，翌日径束装。下车未三日，边骑已及疆。敌人闻之亟退舍，匹马不敢临城隍。顷之得兵数十万，康邸赖公王业昌。及公领留守，北顾宽吾王。恩威两得所，春雨兮秋霜。馀刃曾不劳，危弱成安强。奸雄悉胆落，谁敢乱纪纲。呜呼哀哉公死矣，民今有粟安得尝。狙诈乘我虚，近复陷洛阳。洛阳去东都，雉堞遥相望。不闻敢侵犯，岂是军无粮。祇畏我公霹雳手，气慑不复思南翔。呜呼哀哉公死矣，秋高马肥谁与防。天子久东狩，去冬幸维扬。都人心恋主，谓言何相忘。朝夕望回辇，断肠还断肠。公独以死请，再请意愈刚。呜呼哀哉公死矣，万乘何当归大梁。咄咄食肉人，尚踵蔡与王。奸谀蔽人主，痛毒流万邦。人怨天且怒，意气犹洋洋。所冀我公当轴日，尽死此曹膏剑铓。呜呼哀哉公死矣，始知国病在膏肓。我公我公经济才，设施曾未竟所长。但留英声与后世，永与日月争辉光。此死于公亦何憾，顾我但为天下伤。我闻天下哭公者，哀痛不翅父母丧。父母生我而已耳，岂能保我身无殃。邦人此时失所依，波迸东下纷苍黄。我公我公不复见，秋风在处生凄凉。百身傥可赎，我愿先以微躯当。灵丹傥可活，我愿万金购其方。彷徨愧无起公计，安得长喙号穹苍。呜呼哀哉元帅公，太平时节君不容。及至艰难君始用，民之无禄天不容。呜呼哀哉元帅公，古来有生皆有终。唯公存亡系休戚，千年万口长怨恫。嗟我草茅一贱士，念此抑郁气拂胸。衔哀挥涕何有极，愿以此诗铭鼎钟。"}