{"id":"792032","title":"香山歌","dynasty":"清","author":"周馨桂","text":"惟昔江上社，卓荦万历间。盛名说九子，韵事垂香山。名花艳高楼，翛然绝尘寰。中有黄介子，清节成殷顽。文章特小事，高风不可攀。嘉会难再得，往事如云烟。昔贤归山邱，寂寞二百年。兹山犹旧山，今贤非昔贤。伊余上香山，浩歌问青天。独唱谁余和，白云相对间。愿追昔贤风，兴来自成篇。"}