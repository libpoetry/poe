{"id":"1092101","title":"谒杜子美祠","dynasty":"宋","author":"程洵","text":"少年诵公诗，讽咏忘日夕。晚为湖外游，适有耒阳役。仙人梅子真，邀我连辔策。苍山环古城，幽路转石壁。丛祠隐木末，古冢累道侧。衣冠尚唐制，金石存古刻。缅怀天宝年，纲纪丝棼剧。肃代虽中兴，安史互攘贼。风云暗宇宙，蛇豕莽区域。生灵困鱼烂，廊庙鄙肉食。崎岖兵戎閒，公亦屡颠踣。时危孰与持，忠愤气弥激。烱烱心怀丹，萧萧发垂白。兴来谩吟哦，赋罢还叹息。区区杞人忧，此意谁复测。至今杜陵编，义与风雅敌。人亡遗像在，庙古炉香寂。庭花日日红，阶草年年碧。公身不可见，公心犹可识。惟馀耒阳流，与君共无极。"}