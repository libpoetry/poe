{"id":"744531","title":"重游龙泉寺感怀寄周箌云秦中","dynasty":"清","author":"蔡銮扬","text":"陂陁四五里，直西闻寺钟。入门波涛声，松栝皆天风。廊庑昼深黑，神鬼虚无中。不觉衣裳寒，如游星斗宫。老僧昔持钵，潭上制毒龙。至今雷雨交，鳞甲疑在空。故人读书舍，径没蓬蒿丛。祇余湿薪灶，时见夜火红。地废犹结赏，事往难追踪。仰屋发长叹，梦绕东陵东。"}