{"id":"509412","title":"天顺八年春正月晦日予被人倾挤出为浙藩参政脱险途迁美秩又得便道归觐老亲心甚乐焉遂买舟南行二月望日舟次砖河阻风偶成书感一律奉寄同窗师友山东大参简庵王先生","dynasty":"明","author":"韩雍","text":"出参行省百忧宽，笑解金鱼上木兰。半世萍踪才定迹，八旬椿寿得承欢。不愁月暗趋朝晚，纵使风狂到处安。独坐蓬窗自深感，报君惟有一心丹。"}