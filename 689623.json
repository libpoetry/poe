{"id":"689623","title":"次韵戴尚文游颜山三首","dynasty":"明","author":"吴斌","text":"颜山倚南斗，秀结鸿荒前。昔有太素人，攀巢卧紫烟。双龙作服御，据地生灵泉。一餐日月精，永保龟鹤年。朝结八极游，夜向三天眠。一朝弃宇宙，遗迹成幽玄。云洞关双扉，别有丹霞天。我今望紫气，遐想穷山川。金仙识灵境，振锡西天来。梵宫跨绝巘，綵翠何壮哉。海水入金钵，洒旱遍九垓。遂令区中人，瞻望心徘徊。我思脱万劫，郁悒惭非才。青莲发兹山，何必登三台。行将睹宝月，高举超凡埃。美人契遐想，濯足青莲池。我亦思攀援，腾空蹑云螭。苍茫送远目，直接扶桑枝。天低流景迥，风远浮景驰。万灵受荼毒，生死皆非宜。仙人与佛子，缥缈何须期。吾当问青天，愿借箕尾骑。"}