{"id":"431404","title":"呈汪山翁并赠梦庐柏庐兄弟二首","dynasty":"近现代","author":"王浩","text":"黄农虞夏不可作，白发渡江天马行。我来拜倒石千仞，道大欲观韶九成。愁看楚师换禹鼎，仰觉伏氏皆秦生。丈人二子并真妙，吐语况有崆峒声。高沙罗绮不足贵，一日并读程侯诗。病僧枯几古犹媚，好女明河秀亦奇。清响度君钟老凤，大饥如我独蹲鸱。就床笑语上下意，少年相期倘在兹。"}