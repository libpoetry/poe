{"id":"432163","title":"入关绝句十首（选五）","dynasty":"近现代","author":"张瑞玑","text":"匹马春风西入关，满城争拥马头看。八年几度沧桑劫，犹识前朝旧宰官。独鹤亭边多废田，几家墟落断炊烟。马前太华山无恙，依旧三峰青插天。少华山前柳脱绵，柳阴深处著飞鞭。绿林豪杰如相问，马上行人是鲁连。骊山山下少人踪，劫后荒城背晚风。只有温泉呜咽水，带花流出华清宫。灞水无情日夜流，灞桥烟影似残秋。垂杨依旧向人笑，阅尽沧桑不解愁。"}