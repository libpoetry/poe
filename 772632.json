{"id":"772632","title":"伏日邀同鸠兹韦载玉锡山周梅亭龙骧玉峰孙翼青进吴趋李槎寄掞新安吴澹如基尧武林施祓堂爟暨子婿高时夏从于和埮集来鸥馆小饮分赋得南字","dynasty":"清","author":"朱景英","text":"居然水北与花南，门径从教步屧探。旧雨遥天成小集，寒冰炎日助深谭。生涯鱼茧閒中理，乡味莼鲈梦里谙。促席一尊拚尽醉，散襟珍重晚凉贪。"}