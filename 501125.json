{"id":"501125","title":"大明铙歌鼓吹曲 其三 凯旋","dynasty":"明","author":"陶安","text":"兴临濠，都建康。风云从，神龙翔。川岳簸荡，乾坤低昂。扫腥膻，正纪纲。氓受垫，傒圣皇。天与人归戡四方。如日升天万物光。战江汉，屠鲸鲵。仗黄钺，秉白麾。奋义威，专天机。百辟趋，虎与罴。太白冥，天狼隳。摧彼鳞鬣流成漪，江汉平，万乘归。诸爪牙，靖东吴。剪两浙，瓯闽区。刃弗剉衄全师徒。踊跃欢呼，吾庙献俘。幅员广，黔黎苏。桓桓雄，伐山东。狐鼠辈，竞潜踪。陇右蜀西诸鞠凶，薙刈若断蓬。烽火息，狼烟空。遂北指赤狄，直抵幽燕境。旂旐央央来，彼窜灭形影。阳九值时数，中原弗遑静。百年今复清，干戈气全屏。广轮际天海，舆图属统领。无思不臣服，万古镇悠永。"}