{"id":"684317","title":"山途二首","dynasty":"明","author":"王守仁","text":"上山见日下山阴，阴欲开时日欲沈。晚景无多伤远道，朝阳莫更沮云岑。人归暝市分渔火，客舍空林依暮禽。世事验来还自领，古人先已得吾心。南北驱驰任板舆，谪乡何地是安居？家家细雨残灯后，处处荒原野烧馀。江树欲迷游子望，朔云长断故人书。茂陵多病终萧散，何事相如赋《子虚》？"}