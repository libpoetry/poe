{"id":"665357","title":"苦辛行","dynasty":"明","author":"郑善夫","text":"贪清不自爱，历历疏远目。缅怀云居胜，驾言陟曾曲。樛枓遁斧斤，岐径积朴樕。云栈纷当心，不敢轻落足。扪枯骤战兢，披棘逾匍匐。尪羸无奈何，况复迷浚谷。虽无夔莘恐，讵测蜒蚿伏。少焉青霞深，转讶白日速。山海信伟观，何以慰彳亍。我生孰驱迫，自致穷途哭。伯阳不出门，世路了如烛。愿昭篯子诫，或免华山辱。"}