{"id":"810055","title":"甘州　渡河忆己已夏南归值午节竞渡","dynasty":"清","author":"张祥河","text":"卸征鞍、一席挂长风，河水拍秋高。望弯环似带，东南巨堑，势障雄涛。同是客星今古，天上溯源遥。直导昆崙下，大海滔滔。回首中流箫鼓，驾龙飞彩楫，电迅云骄。叹侵寻时序，游记墨徒劳。向沧溟、燕来鸿去，动晚风、容易荻花梢。长堤畔、明年明月，照我停桡。"}