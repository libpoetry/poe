{"id":"691975","title":"登黄榆马陵诸山是太行绝顶处","dynasty":"明","author":"李攀龙","text":"太行山色倚㠝岏，绝顶清秋万里看。地坼黄河趋碣石，天回紫塞抱长安。悲风大壑飞流折，白日千厓落木寒。向夕振衣来朔雨，关门萧瑟罢凭栏。西岭秋高大陆前，马陵寒影踏遥天。群峰不断浮云色，绝嶂长留落日悬。地险关门衔急峡，山奇削壁挂飞泉。何人更遇青泥饭，有客空歌白石篇。西来山色照邢襄，北走并州拥大荒。巨麓秋阴沙渺渺，石门寒气雨苍苍。天边睥睨悬句注，树杪飞流挂浊漳。摇落故人堪极目，朔风千里白云翔。千峰郡閤望嵯峨，此日褰帷按塞过。落木悲风鸿雁下，白云秋色太行多。山连大陆蟠三晋，水划中原散九河。回首蓟门高杀气，羽林诸将在横戈。"}