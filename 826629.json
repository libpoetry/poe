{"id":"826629","title":"高阳台·辛巳岁先室绚华侍祖外舅彭刚直公归衡阳，时余年十四，妇年十六。舟发胥江，依依惜别，为第一度分襟处。卅年来伤离感逝之怀，焉得逢人而语。黄陵瑶瑟，飙乘仙女之踪；元武明珠，泪结相思之字。野水孤帆，城阴一角，夕阳无语，离思当年，低回独喻云","dynasty":"清末近现代初","author":"俞陛云","text":"崎岸无人，乱山如梦，重来尽耐思量。乍展情芽，娇憨骑竹年光。关河未识天涯远，只难禁、酸沁回肠。掩离觞。忍泪低鬟，已湿罗裳。嘘寒问煖寻常语，到临岐嘱付，垂老难忘。小坐迁延，一双人影斜阳。卅年绮恨飘风过，剪秋灯、谁话沧桑。向横塘。淡月昏烟，独雁回翔。"}