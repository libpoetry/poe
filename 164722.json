{"id":"164722","title":"勉时思王和尚留","dynasty":"宋代","author":"李曾伯","text":"面壁者十年，桑下者一宿。时止则止行则行，可久则久速则速。时思老子苦硬人，孤云其身心槁木。三年牢落此山中，禅衲争归众魔伏。平时欲定方外交，白石清泉正相属。我归师去人谓何，毋乃欲善其身独。巾瓶到处即为家，何必江湖苦驰逐。若还飞锡出门去，此一瓣香谁与续。得住且住则为佳，敬以此为上人祝。"}