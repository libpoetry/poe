{"id":"608334","title":"入西樵 其一","dynasty":"明","author":"区大相","text":"西樵与东樵，云表互参次。借问四百峰，何如七十二。山中千馀家，往往足幽事。迢迢白云间，鸡犬自鸣吠。闾里绝诤讼，园畦多树艺。以此淳朴风，上代复何异。荒凉福地图，寥落洞天记。胜绝昔有闻，兴剧今始莅。石扇启霞霏，金函发山笥。独往念始申，还丹术犹閟。将寻芝谷翁，共访桃源世。"}