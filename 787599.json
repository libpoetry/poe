{"id":"787599","title":"清明南郊看桃过友成、崇正两书院遗址感赋 其二","dynasty":"清","author":"许传霈","text":"村前塔影矗，粉白比琼玉。循行踏香泥，清溪曲而曲。溪水送好香，潺潺来断续。空山空无物，三椽铺老屋。草深狐兔眠，树枯鹯鹰逐。村妪懒不知，门外饭脱粟。瓦砾埋残碑，褰裳从头读。知是古梵宫，缁流竞托足。有明郑长官，崇正乐教育。东望石洞遥，西顾八华绿。叶许此中兴，名义良不俗。修葺相接踵，苕溪费博学。祔以孙石台，祀事衣冠肃。何经百馀年，山灵额频蹙。巍巍西岘峰，终古挂鸣瀑。唐宋峙二亭，涵碧与水乐。刘郎大小苏，题句争诵熟。地脉毓秀奇，兴废常往复。所期贤有司，不让前贤躅。鼓吹有六经，便是此山福。"}