{"id":"220350","title":"城上乌·尔何不向别处栖","dynasty":"宋代","author":"吴泳","text":"尔何不向别处栖，东飞日白足，南飞有树枝。翱翔空中不欲堕，逋尾又向城头归。城虽高，人亦好，三匝重来屋边绕。不缘啄雁稗，不为唼凫藻。鸦鸦唾骂闾里常，睠睠忠言主人告。所生八九子，赖有三雏成。两雏连樯去，一雏闻弦惊。往来城头暂栖止，旭日又恐东方明。"}