{"id":"291975","title":"东风齐著力·毅老绘绣球花膺出国画展之选，为赋","dynasty":"现代","author":"寇梦碧","text":"绀缕穿珠，猩屏镂玉，唤醒春魂。人天一瞥，荣悴此花身。犹记华鬘选梦，空泪雨、湿透香云。研不尽，冷螺怨粉，残墨愁根。拨雾见青旻。东风拂，百花容态全新。探芳越秀，山色借丰神。更喜蓬瀛飞盖，鲸波换、麝霭氤氲。恍金镜、五云捧出，天地同春。"}