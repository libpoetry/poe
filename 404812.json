{"id":"404812","title":"洞仙歌·迂翁年丈属题王石谷田居图，图为龚蘅圃侍御作","dynasty":"近现代末当代初","author":"袁荣法","text":"清晖圣趣，一抹风光好。梦堕玲珑玉峰老。想山庄、红藕染遍前汀，香密处、酝酿诗情多少。主人今健者，自拭缥题，时复裁冰写孤抱。似向画图中，商略烟云，描摩出、田居新稿。也著个、茅庵傍西畴，倘容我其间，伴公吟啸。"}