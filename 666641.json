{"id":"666641","title":"寄崔内翰","dynasty":"明","author":"薛蕙","text":"病起身仍健，秋来兴不孤。心情那可减，肺气欲全苏。蚁穴依床席，蛛丝织画图。褰帷窥物色，倚杖理荒芜。拨闷凭诗卷，忘形付酒壶。昔贤遗轨躅，馀力誓驰驱。良史传经术，高才继典谟。赤鲸凌海水，翠凤上天衢。仙籍通群帝，文星近六符。马迁惭实录，刘向谢醇儒。玄览来神契，冥搜入奥区。蓬莱披琬琰，太乙下虚无。顾我惟书肆，知君类说郛。宪章崇阙里，辞赋陋鸿都。东鲁宫墙閟，西京户牖殊。百家流泛滥，六艺混泥涂。未睹崩颓振，深思笔削扶。飞腾愁失坠，衰飒迫号呼。落落亲朋远，悠悠岁月徂。提携如有分，终愿托微躯。"}