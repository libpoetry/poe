{"id":"686702","title":"迎銮曲二十首和刘希尹之作","dynasty":"明","author":"边贡","text":"南幸三吴北幸幽，乾坤开辟两神州。文儒自守高皇训，武将谁分圣主忧。金陵自古帝王都，碧石清江俨画图。五圣百年虚想像，鸾舆曾到此间无。滚滚飞尘千里馀，驿途来往日无虚。皇心旦夕怀慈圣，数遣中官问起居。石头城如银虎盘，金陵山似玉龙蟠。休讶六军停跸久，本来江左是长安。绿柳阴中显赭黄，路人争说见君王。只为荐新供寝庙，水边终日打鱼忙。孝陵重树紫金山，王气葱葱碧汉间。灵殿本无荒草入，扫除霜露始应还。自采民风问老农，微行不遣近官从。那知天子关天象，到处云成五色龙。羽盖霓旌晓出游，绀霞红日映江流。云中帝子三千阙，海上仙人十二楼。青龙山下虎蹄新，玄武湖中跃锦鳞。错意吾皇好渔猎，不知端访后车人。扬子江头驻六师，太平天子赏功时。红云影乱黄龙舰，白日光摇绣虎旗。弓如满月向江开，箭插寒潮捲浪回。水上鼋鼍莫深避，我皇元为射蛟来。江口传呼大驾临，顺流风雨注江心。风起半山群虎啸，雨来深水一龙吟。大君仁圣迥非常，远似唐宗近宋皇。访道先过赵普宅，哀贤还吊魏徵丧。潮落江门烟水秋，云帆八月过扬州。两京驰道三千里，夹岸垂杨接御沟。翩翩龙马控雕戈，白日清秋沛上过。圣主守边思猛士，临风高咏大风歌。九月南征九月回，清源黄菊趁时开。何人得似行宫蕊，两度亲承万寿杯。瑟瑟金风鸣玉銮，路车何日到长安。官河不似江涛险，只恐秋深白露寒。叠鼓凝笳入禁中，似闻韶乐奏南风。通明殿敞秋云碧，阊阖楼开晓日红。雪殿云墀列羽旄，天王开宴赏勋劳。封侯未赐将军印，归马先分战士袍。郊祀元居百礼先，史文虚拟阙今年。小臣曾读三王纪，冬至由来始祭天。"}