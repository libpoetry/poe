{"id":"133428","title":"夜宿善权寺追怀陈述古","dynasty":"宋代","author":"刘彝","text":"精识世稀及，直道古难有。哲人虽云亡，遗德不可朽。尝厌石渠游，是邦爰出守。浚河纳湖波，股泒活畎亩。学宫起城隅，涂人或薪槱。既富而教之，薄俗适忠厚。矧予平生时，昏弱赖磨揉。共探姬孔微，肯出皋稷后。醇源浩罔涯，实行靡容苟。逝甘老岩阿，寂寞待同叩。天乎夺大成，旅兹宜兴阜。我来薙荆榛，雨泪滴杯酒。恸哭起秋风，落叶纷林薮。永怀三益恩，语报乏琼玖。愿子生人间，世世为亲友。"}