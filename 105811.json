{"id":"105811","title":"次韵受益题荆浩太行山洪谷图五言","dynasty":"元代","author":"方回","text":"画闻与画见，巧拙不同科。譬如未入蜀，想像图岷峨。可以欺他人，不可欺东坡。又如写神女，瞥然巫山阿。宋玉一点笔，眸子横清波。上党太行山，怀孟逾黄河。水落天井关，长剑垂新磨。昌黎寻李愿，借车方口过。劈斫开崖壁，巨扁侔斧戈。荆浩家其间，烟霞恣麾呵。亲见胜剽闻，胸次所得多。天亦宝此画，易世终无他。退之太行诗，幼诵今鬓皤。洪谷太行画，恍兮聊浩歌。"}