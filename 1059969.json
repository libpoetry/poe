{"id":"1059969","title":"次公采赠太希先密云团韵","dynasty":"宋","author":"吴则礼","text":"道人祝融屩，胡为堕南州。都无作相但粥饭，平生衲被姑蒙头。曾郎手中大圆镜，朵颐赠之非暗投。快烧铜瓶作蟹眼，铸成八载心如抽。吾行踽踽饱阅世，葵苋独与衲子游。君来适逢小摇落，水天拍拍团沧州。唤醒北固龛底梦，拟披袈裟上扁舟。且浇玉川七椀句，仍洗船子三寸钩。摩挲正焙连城璧，少林老僧初不识。他时一笑示灵源，五百比丘端失色。幽丛鲜鲜凉雨馀，亦有黄花净供无。知渠肉团久炯炯，玷翳浑灭如大珠。"}