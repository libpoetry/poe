{"id":"1202772","title":"木兰花慢 为史总帅尊夫人之寿","dynasty":"元","author":"王恽","text":"霭长筵拜庆，似眉寿，几人同。更绿发垂肩，方瞳炯漆，五福尊崇。风流大家仪范，甚能移、子孝作臣忠。猎猎征东汉旆，堂堂南下殊功。一江春醉醒中。都卷入歌钟。看和气怡声，承颜起舞，袖锦翻红。云闲婺光分彩，尽萧然、林下谢家风。笑拥满庭兰玉，年年乐事无穷。"}