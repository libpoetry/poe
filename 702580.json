{"id":"702580","title":"四茔为林侍御贵实赋 宝涧西原","dynasty":"明","author":"程敏政","text":"凄迷谷城山，下有土一抔。昔在选部君，冠裳此淹留。山灵苦未协，来往空神游。荏苒三十载，改奠西原丘。龙门耸乔木，宝涧萦清流。体魄安自今，蓍龟复何求。慎终美孙子，正不惭弓裘。才宴曲江池，遄归象峰麓。青春来未已，白日去何速。当时乳下儿，襁抱未胜哭。居然跨灶子，豸绣光一族。归来今几时，牛眠抚前卜。恩纶被宿莽，禄养悲风木。应刻太史铭，千年照林谷。有山莆之野，势如凤孤鶱。山背得佳处，林姥开新墦。姥昔无恙时，儿方居宪垣。当其委化日，儿正归乡园。慈孝两无憾，哀荣一何言。人胜境逾胜，岁岁来分膰。青松与丹荔，蓊郁迷高原。岭云何悠悠，岭木未盈握。踞岭盘生茔，兹见亦超卓。君诚达者欤，所抱非曲学。忠言动旒冕，劲气排山岳。纷纷尘海中，如梦若不觉。沉疴今告痊，壮志未摧剥。何当乐斯丘，更历千晦朔。"}