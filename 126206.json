{"id":"126206","title":"岁暮自贻吟·天道无长春","dynasty":"宋代","author":"邵雍","text":"天道无长春，地道无常珍。须禀中和气，方生粹美人。良田多黍稌，薄地足荆榛。樗栎蓬蒿类，止能充恶薪。既为万物灵，须有万物粹。既无万物灵，徒分万物类。欲出至珍言，须有至珍意。欲彰至美名，须作至美事。济事为美事，悟主为珍意。奈何此二者，我犹无一与。"}