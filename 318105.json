{"id":"318105","title":"齐天乐·赠陆天涛使君浚江阴城河","dynasty":"清代","author":"张夏","text":"仙凫飞处司牛耳。觅来芙蓉城里。挂席初收，推篷一望，濠濮欣然心会。追维江涘。任潮去潮来，关门恐泥。剡曲回舟。怅王猷兴尽前此。而今溪港毕满，舳舻连泊稳，银蟾涵泚。灯火喧阗，笙歌间作，仿佛秦淮游事。伊人中汜。擅白雪阳春，蒸霞散绮。显济川才，河渠书太史。"}