{"id":"1042979","title":"送杨康功知安丰县","dynasty":"宋","author":"刘攽","text":"杨郎作文殊勇为，辩如涛波捷刺蜚。相逢喜吾故人子，门风宛存令我悲。艾兰驱车最先入，百箭穿杨谁可及。擢第胜人十改官，作官不辞万家邑。劝耕课桑力有馀，吏事不受崇空虚。后生才资动出众，何至苦心城旦书。清泉百里环芍陂，楚人千年长不饥。叔敖子孙负薪苦，念为廉吏何可为。忽忆云台故侯司空公，五郡士马河西东。功名亦有际会数，退让自是雄隽风。谁谓鄙夫老昏忘，屈指古事犹初终。作诗写此岂有意，正若指点山水书鱼虫。"}