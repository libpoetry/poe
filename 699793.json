{"id":"699793","title":"斗洞见梅花四首","dynasty":"明","author":"郭之奇","text":"素质犹相迩，冰心莫我遐。颇疑春有脚，能使雪为花。窈谷辞兵气，荒村作岁华。可怜香自扑，独令远人嗟。似闻花有叹，偶值客幽吟。自恨丛芳少，相依窈绪沉。晓风吹淡薄，寒日护清深。岂意枝头色，犹同物外心。幸不依炎岭，真宜傍碧溪。馀香收未足，交影画难齐。有意含公鼎，销魂倩客题。当年官阁兴，满目似堪携。日月将穷节，风云未改围。岂知春色满，独寄晓芳微。所欲誇寒岁，无妨动远晖。折来终不忍，相对浑忘归。"}