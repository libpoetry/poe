{"id":"684316","title":"晓霁用前韵书怀二首","dynasty":"明","author":"王守仁","text":"双阙钟声起万鸦，禁城月色满朝车。竟谁诗咏东曹桧，正忆梅开西寺花。此日天涯伤逐客，何年江上却还家？曾无一字堪驱使，谩有虚名拟八叉。涧草岩花欲斗纤，溪风林雪故争严。连歧尽说还宜麦，煮海何曾见作盐。路断暂怜无过客，病馀兼喜曝晴檐。谪居亦自多清绝，门外群峰玉笋尖。"}