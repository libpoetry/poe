{"id":"807787","title":"沁园春  呈伯成先生和仲震原韵","dynasty":"清","author":"陈维崧","text":"耕二顷田，栽八百桑，何时始谐。只强弓硬弩，消磨岁月，素筝浊酒，开拓胸怀。白昼栖栖，青袍郁郁，世上何人管乐才。狂歌发，正半天松响，大海澜回。多公酷爱舆台。笑昨日于思今复来。且东篱载酒，看残黄菊，西园把袂，踏破苍苔。万事糺纷，一身偪侧，舍此吾将安适哉。吾休矣，任齿同马长，耳似龙乖。"}