{"id":"180324","title":"和钱大虚清映亭韵","dynasty":"宋代","author":"李流谦","text":"西风振槁如发蒙，危亭创见心眼工。融成水月一合相，有似猛火烹铅铜。是时素节属重九，唤客一醉萸菊同。夜深跳鱼乱珂璧，起舞大叫骑鲸公。令君心澜了不起，摩尼返照万事通。拄颐但觉朝气爽，绕腰未羡黄金重。高情偶与幽赏会，妙语倒泻琼瑰胸。谁将玉笛吹晓月，透袂冰浓禁不彻。归来梦想通明观，一片湖光眼中见。"}