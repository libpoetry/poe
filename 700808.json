{"id":"700808","title":"步韵报卢茂才桥梓并致诸友二首","dynasty":"明","author":"曹于汴","text":"断梗飘飘倚日边，每逢貂使夜为年。空劳青眼窥亲舍，几向红尘觅性天。到底袖藏辞绶草，也知囊乏买山钱。丹心一片从来热，忍过西山酌冷泉。济济冠绅集讲堂，言成铿韵步成芳。主张潘氏教无类，孝义卢家斐有章。岁若虚浮空发短，学无实地秪心长。谭冯诸子吾知否，夜夜心旌自北翔。"}