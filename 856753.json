{"id":"856753","title":"淳熙内禅颂","dynasty":"宋","author":"王子俊","text":"太初冥冥，孰究孰营。羲仪图之，靡丽于成。有圣惟勋，疏之瀹之。斧其不条，而荒度之。匪世不阜，匪穹不佑。可燕可守，而勋以不有。乃逊于华，与世为公。何以告之，曰允执其中。华述厥志，亦以命文命。率克念厥绍，以共阐厥盛。皇皇惟天，而勋则之。绝德与功，绍者克之。我瞻我稽，阅世惟千。泯泯棼棼，曾莫闯厥藩。天将开之，必固培之。厥培以丰，古尚克回之。岂惟回之，视培浅深。轶而躏之，视我斯今。粤岁己酉，二月壬戌。天仗宵严，彤廷晓跸。穆穆寿皇，如天斯临。群后在位，奉承玉音。曰予一人，实倦于勤。退处北宫，以笃于亲。赫是大宝，畀我圣子。圣子惟睿，天命夙以启。不吝于权，盍居乃功。释焉不居，惟寿皇之公。寿皇之公，其孰发之。念我高宗，中心怛之。始时春秋，五十有六。向用康宁，以燕遐福。亟其与子，于密退藏。其子为谁，繄我寿皇。寿皇承之，匪亟匪徐。二十八年，四方于于。国是益孚，生齿益蕃。于野于朝，肃肃闲闲。圣子重晖，如帝之初。于千万年，曾靡或渝。熟条不根，熟委弗源。念我高宗，允逊孔艰。匪高宗是怀，艺祖之思。洗时之腥，仁涵于肌。灵旗燄燄，平国惟九。其酋既贷，矧彼群丑。吾子吾孙，吾士大夫。毋刻尔刑，顾质之书。尔有嘉言，尔则我告。我赏我劝，如彼害何悼。不以干戈，而置诗书。维彼槐庭，谓匪儒弗居。列圣一心，讳兵与刑。维鲠言是听，惟大猷是经。钟我高宗，启我寿皇。爰及圣上，笃其明昌。惟是四条，式克至今。艺祖高宗，寿皇之心。匪时匪今，振古之式。式勿替厥度，亦以燕罔极。帝开明堂，百辟来贺。四夷攸同，莫敢或讹。不肃不厉，不震不竦。焯其旧章，贻我垂拱。勋迫大耄，乃禅于华。华逮陟方，俾夏建厥家。孰如高宗，及我寿皇。与龄方昌，而遽晦厥光。帝降而王，功弗德之逮。庸不列五帝，而祖三代。孰如我皇，惟德崇崇。显号鸿休，蔚其并隆。维时寿皇，万寿无疆。日三受朝，衮冕煌煌。维时皇上，治益底厥极。亲心载宁，万邦以无斁。万姓讴歌，于室于涂。微臣作颂，以对于康衢。"}