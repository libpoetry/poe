{"id":"1106621","title":"送王舍人赴明州过阙二首","dynasty":"宋","author":"王庭圭","text":"紫泥初出大明宫，端为朝廷知弱翁。平地便开丞相府，乌台先跨玉花骢。一时治行无前辈，共喜君王记自公。暂假双旌临近辅，聊观海日正曈昽。当年玉殿校群材，名占枢垣北斗魁。曾入翰林批凤尾，每瞻云气想蓬莱。前驱候吏千军肃，遥望天门九扇开。咫尺龙颜应入奏，紫霄东畔晓班催。"}