{"id":"505329","title":"野营曲","dynasty":"明","author":"唐之淳","text":"野营无城复无栅，掘水为濠倚沙碛。乌旗焰焰起中军，毡帐重重插戈戟。帐前健儿椎大鼓，旗下才官彀弓弩。烟飞炮火夺天星，风点柝声传夜雨。时将铁骑哨东西，沙草生香入马蹄。白狼河边狐豕尽，红螺山外雪云低。就中借问何官属，半是公侯半藩牧。圣人三殿授兵符，列校两边听约束。幕府深沉昼刻迟，烽堆寂静羽书稀。裹粮束甲行分垒，走狗呼鹰看打围。东飞金乌西走兔，九州四海皆王土。凯归莫忘野营歌，归向朝中作歌舞。"}