{"id":"773746","title":"冈山顶有螺蚌蛎房遗壳甚夥赋之","dynasty":"清","author":"朱仕玠","text":"冈山三百仞，云压吐油油。蚌螺辞洪涛，陆死昧所由。濛鸿溯开辟，万川壅倒流。嵚崟堕汩没，漱激重泉幽。吞舟如山鲸，突兀时来游。戴壳亦狡愤，弄潮镇淹留。波穷忽蹭蹬，呀呷失所求。含浆恋污淤，涎壁成拘囚。安知十万代，坏涸茀青畴。委形埋瘴疠，攒集虫蚁搜。樵苏惊磊砢，舌挢不得收。乘除自古然，天地终悠悠。"}