{"id":"1060059","title":"杨花","dynasty":"宋","author":"周行己","text":"杨花初生时，出在杨树枝。春风一飘荡，忽与枝柯离。去去辞本根，日月逝无期。欲南而反北，焉得定东西。忽然惊飙起，吹我云间飞。春风无定度，却送下污泥。寄谢枝与叶，邂逅复何时。我愿为树叶，复恐秋风吹我令黄萎。我愿为树枝，复恐斧斤斫我为椽榱。只愿为树根，生死长相依。"}