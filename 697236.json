{"id":"697236","title":"龚观察子勤旧分部越东于不佞大有国士之遇兹舟过济上奉寄二诗","dynasty":"明","author":"胡应麟","text":"朱旂曾闪越城头，渤海重看政绩留。南国双龙飞电彩，东方千骑擅风流。嵯峨杰搆灵光殿，缥缈危梯太白楼。后夜胡床明月满，可容词客并追游。江风无赖木兰桡，济上逢君兴独饶。一代循良垂琬琰，千秋词赋勒琼瑶。参天松色秦封近，际海棠阴越甸遥。莫笑征途频系缆，孤云随处是河桥。"}