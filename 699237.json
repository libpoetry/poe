{"id":"699237","title":"诸陵月下送潘尚宝二首","dynasty":"明","author":"袁中道","text":"野客无名隶奉常，朱藤皂帽踏清光。石桥印月深深雪，松鬣摇风暗暗香。官道马嘶灯火密，长陵钟动履声忙。祠臣谁带烟霞气，白发鬖鬖尚玺郎。泉声碎碎鸟关关，并马林中也自闲。一缕霜光明御道，万重枝影暗深山。笑谭皆是天人际，交谊宁居季孟间。莫叹鼎湖龙去久，丹台君是旧仙班。"}