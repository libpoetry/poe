{"id":"1235807","title":"赤松杂咏 赤松山","dynasty":"元","author":"吴景奎","text":"双鹤冲天去不回，五云缭绕散花台。山中若见皇初起，为问留侯几度来。丹成遗井在层巅，金碧灵光夜烛天。抱瓮道人閒不得，白云深处灌芝田。参天老树倚高寒，谁濯尘缨向激湍。夜半仙人来洗鹤，手翻明月弄潺湲。雨香云澹草离离，三百维群睡觉迟。白石满山休叱叱，二皇不借五仙骑。"}