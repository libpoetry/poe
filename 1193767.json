{"id":"1193767","title":"感古四首","dynasty":"唐","author":"卢仝","text":"天生圣明君，必资忠贤臣。舜禹竭股肱，共佐尧为君。四载成地理，七政齐天文。阶下蓂荚生，琴上南风薰。轮转夏殷周，时复犹一人。秦汉事谗巧，魏晋忘机钧。猜忌相剪灭，尔来迷恩亲。以愚保其身，不觉身沈沦。以智理其国，遂为国之贼。苟图容一身，万事良可恻。可怜万乘君，聪明受沈惑。忠良伏草莽，无因施羽翼。日月异又蚀，天地晦如墨。既亢而后求，异哉龙之德。人生何所贵，所贵有终始。昨日盈尺璧，今朝尽瑕弃。苍蝇点垂棘，巧舌成锦绮。箕子为之奴，比干谏而死。仲尼鲁司寇，出走为群婢。假如屈原醒，其奈一国醉。一国醉号呶，一人行清高。便欲激颓波，此事真徒劳。上山逢猛虎，入海逢巨鳌。王者苟不死，腰下鱼鳞刀。东海波连天，三度成桑田。高岸高于屋，斯须变溪谷。天地犹尚然，人情难久全。夜半白刃雠，旦来金石坚。萧绶既解坼，陈印亦弃捐。竭节遇刀割，输忠遭祸缠。不予衾之眠，信予衾之穿。镜明不自照，膏润徒自煎。抱剑长太息，泪堕秋风前。古来不患寡，所患患不均。单醪投长河，三军尽沈沦。今人异古人，结托唯亲宾。毁坼维鹊巢，不行鸤鸠仁。鄙吝不识分，有心占阳春。鸾鹤日已疏，燕雀日已亲。小物无大志，安测栖松筠。恩眷多弃故，物情尚逐新。瓦砾暂拂拭，光掩连城珍。唇吻恣谈铄，黄金同灰尘。苏秦北游赵，张禄西入秦。既变嫂叔节，仍摈华阳君。万世金石交，一饷如浮云。骨肉且不顾，何况长羁贫。君莫以富贵，轻忽他年少。听我暂话会稽朱太守，正受冻饿时。索得人家贵傲妇，读书书史未润身。负薪辛苦胝生肘，谓言琴与瑟。糟糠结长久，不分杀人羽翮成。临临冲天妇嫌丑，□□□□□□□。其奈一朝太守振羽仪，乡关昼行衣锦衣。哀哉旧妇何眉目，新婿随行向天哭。寸心金石徒尔为，杯水庭沙空自覆。乃知愚妇人，妒忌阴毒心。唯救眼底事，不思日月深。等闲取羞死，岂如甘布衾。"}