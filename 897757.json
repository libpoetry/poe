{"id":"897757","title":"初离淮阴闻汴水已下呈七兄","dynasty":"宋","author":"张耒","text":"朝离淮阴市，春水满川平。依依道边人，送我亦有情。千里积雪消，布谷催春耕。人家远不见，柳色烟中明。轻舟鸣桹子，野静遥相应。连网收泼剌，嘉鱼饱南烹。平生晤语欢，促膝联弟兄。相逢古难得，白发老易生。樯乌飞更北，汴柳绿相迎。从今淮山梦，却在凤凰城。"}