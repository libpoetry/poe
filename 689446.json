{"id":"689446","title":"挽陆夫人","dynasty":"明","author":"佘翔","text":"湘灵鼓瑟渺何之，一片愁云殢九疑。总为人间尘满镜，锵锵佩向月中移。翡翠光摇赤水珠，长歌一曲凤将雏。孤飞却向瑶池去，欲借还丹竟有无。锦瑟调来五十春，飘然驾鹤出风尘。使君海上怀明月，捐佩犹疑汉浦人。汉口机停织女声，黄姑何处望鸾軿。郡斋枫叶萧萧下，不尽清商万古情。"}