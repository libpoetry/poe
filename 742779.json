{"id":"742779","title":"禅陵行","dynasty":"清","author":"黄定文","text":"浊漉城头北风起，夜闻山阳泣山鬼。曹家寒食汉家坟，翁仲无情堕铅水。当时神州悲陆沈，两京陵墓成荒岑。祠官旧事空投玉，校尉新衔有摸金。征西将军老不死，墓上曹侯竟谁是。虎皮羊质五官郎，抱颈轻狂作天子。岂知刚卯摧金刀，转眼又失当涂高。赤符未绝中兴汉，白石先闻大讨曹。至今日暮行山路，回首铜台复何处。春雨曾传卖履愁，秋声谁觅西陵树。君不见长安石马嘶昭陵，会稽社宇啼冬青。抔土山阳还好在，人间玉碗几飘零。"}