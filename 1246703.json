{"id":"1246703","title":"忆旧游　 咏灯花","dynasty":"元末明初","author":"刘基","text":"正良宵过雨，玉漏传声，罗幌无风。梦觉青釭里，有金葩璀璨，琼蕊珑?。翠翘隐映丹凤，摇曳碧云中。似瑞霭含星，轻霞晕月，霁景摛虹。离人最多感，况四壁萧条，惟有吟虫。想像长门殿，怨佳期冰泮，芳意烟空。强将片影相对，清泪湿铅红。但暗自灰心，朱颜判却成老翁。"}