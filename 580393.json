{"id":"580393","title":"行路难","dynasty":"明","author":"江源","text":"人情满眼多翻覆，世路崎岖难着足。狭邪况复荆棘殷，往往令人成恸哭。行路难，仔细陈，杯羹分我忘所亲。鸟尽弓藏长太息，尺布之谣那可闻。耳馀之交何足数，糟糠之妻弃如土。世间万事无不然，蜜口笑刀毒于虎。太行九折尚可轮，瞿塘三峡险足云。人心谲诈千万变，行路之难应莫伦。"}