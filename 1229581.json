{"id":"1229581","title":"留题惠山寺","dynasty":"元","author":"明本","text":"惠山屹立千仞青，俯瞰天地鸿毛轻。七窍既凿浑沌死，九龙攫雾雷神惊。霹雳声中白石裂，银泉迸出青铅穴。惟恨当年桑苧翁，玉浪翻空煮春雪。何如跨龙飞上天，并与挈过昆仑巅。散作大地清凉雨，免使苍生受辛苦。我来叩泉泉无声，□曲冷光沈万古。殿前风桧砉然鸣，日暮山灵打鼓钟。"}