{"id":"925844","title":"念奴娇 其三 用前韵和丹桂","dynasty":"宋","author":"辛弃疾","text":"道人元是，道家风、来作烟霞中物。翠幰裁犀遮不定，红透玲珑油壁。借得春工，惹将秋露，薰做江梅雪。我评花谱，便应推此为杰。憔悴何处芳枝，十郎手种，看明年花发。坐对虚空香色界，不怕西风起灭。别驾风流，多情更要，簪满姮娥发。等闲折尽，玉斧重倩修月。"}