{"id":"704118","title":"题临桂七星岩","dynasty":"明","author":"解缙","text":"早饭行春临桂东，野花榕叶色交红。七星岩曲篝灯入，百转峰回觅径通。石溜滴馀成物象，古潭深处映层穹。却归为恐衣沾湿，洞口云生似雨濛。就日门前春水生，伏波岩下钓船轻。漓江倒影山如画，榕树交柯翠夹城。村店日中鸡唱午，游人陌上酒携罂。殊方异俗同熙皞，欲进讴歌合颂声。桂水东边度石桥，村民淳朴见渔樵。丛祠歌吹迎神女，野庙蘋蘩祀帝尧。附郭有山皆积石，仙岩无路不通霄。日长衣绣观民俗，比户熙熙荷圣朝。"}