{"id":"694643","title":"赠梁大尹之京二首","dynasty":"明","author":"陈繗","text":"贤令真为父母官，爱民如子一般看。饥推谷食常教足，煖课蚕桑只怕寒。匍匐更无愁入井，征输不复笞追完。朝天却恐乔迁去，拟把双辕卧辙攀。萧萧疋马去朝天，航海梯山路八千。清绩未陈双阙下，仁心先到五云边。新莺细柳长安晓，丽日光风大比年。朝罢快看承宠处，锦袍香蔼御炉烟。"}