{"id":"1115319","title":"二月十四日晓起看海棠八首","dynasty":"宋","author":"杨万里","text":"过雨天犹湿，新晴日尚寒。悬知晓妆好，破雾急来看。初日光殊薄，晴梢露正浓。真珠妆未稳，更著柳边风。晚得看花诀，丁宁趁绝晨。乘他醉眠起，别是一精神。四面花光合，一身香雾红。忽从霞绮上，跳下锦城中。花密无重数，看来眼转迷。化为花世界，忘却日东西。外种百来树，中安一小亭。放眸红未了，红了是天青。老子侵星起，蜂儿先我忙。渊才无鼻孔，信口道无香。除却牡丹了，海棠当亚元。艳超红白外，香在有无间。"}