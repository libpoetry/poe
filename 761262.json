{"id":"761262","title":"二郎神 清秋夜集人月如画当欢欲愁","dynasty":"清","author":"谭献","text":"吐云华月，便坠作、镜中娇面。正玉树烟迷，香兰雾细，赚得柔情似茧。素扇携来团栾影，有几日、轻凉相见。思浅绿酒波，低红灯穗，尽容留恋。听遍。晚楼倚笛，不胜凄怨。但婉娈清歌，碧天如水，一片梁尘在眼。宝瑟比人，春华同笑，芳景怕成秋苑。还只恐，后夜风风雨雨，画帘愁捲。"}