{"id":"613388","title":"别王尧韭","dynasty":"明","author":"李之世","text":"墙东王居士，傲骨凌千秋。手持七寸管，旁无作者流。胸既破万卷，目亦横九州。岂学醯鸡儒，但为妻子谋。淡香然古炉，白茗点瓷瓯。有时对韵士，枯桐与纹楸。品卉商瓶史，移泉问水邮。空馆听蛙鸣，高树聆禽啾。片语證无生，莲花上上头。离合海中蘋，怆焉岁已周。天水憺空迥，浩思方悠悠。"}