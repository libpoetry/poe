{"id":"652917","title":"赠南昌朱鍊师","dynasty":"明","author":"谢晋","text":"南昌巍巍紫极宫，楼阁缥缈如方蓬。中有一人神气充，道与许逊相恭仝。追逐宋伦彭谌宗，名籍早入丹台中。鬓髭皓皓颜如童，电光炯炯双青瞳。羽衣五綵云霞烘，峨峨冠戴金芙蓉。袖藏神剑苍精龙，一挥妖魅俱潜踪。呵叱雨师鞭雷公，驱送将吏如奴僮。群迷普济德愈崇，下与尘世苏疲癃。凌摄梵气邀苍穹，斡旋造化多奇功。昨闻游闽访仙翁，山川历览兴莫穷。逍遥未欲栖崆峒，还来玉京朝九重。相依弟子圜邱东，借榻霞房金碧丛。广庭香爇烟洪濛，满座喜气排寒冬。我尝问道恭仪容，欣然接引坐高舂。致言授我启愚蒙，顿除凡火烧心胸。春光淡沲天宇融，倏焉归思如春浓。清宵飞梦依岩松，丹炉火伏微生红。朝来别去何匆匆，飘然骑鹤凌太空。空中环佩声珑珑，招我共往那能从。何当远驾洞庭风，膝王阁下重相逢。"}