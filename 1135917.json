{"id":"1135917","title":"记火","dynasty":"宋末元初","author":"方回","text":"吾州斗大城，辛丑爇于火。予时年十五，天地一蜾蠃。窜身城北门，尚忆双髻鬌。秋暑七月半，汹涌沸炎堁。日午饥无食，枝头得梨果。不谓心尚孩，析薪未克荷。先君儒起家，负冤踣奔播。赭垣获苟免，小宅亦云颇。先祖之旧居，竟弗脱此祸。二三叔父家，赀产素不夥。焚如既已酷，生理各坎轲。老者渐丧亡，赖尝教敕我。田屋悉破散，江湖走一舸。掇科扬历久，身幸青紫裹。中年营一区，稍于己意可。紫阳正面南，乌聊在其左。前荣艺花木，后圃莳菜蓏。军兴盗贼起，万卷破甑堕。乙未九月灾，天特赦么么。岿然七十翁，吾其理归柁。"}