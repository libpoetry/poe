{"id":"1001962","title":"寿陈龙图","dynasty":"宋","author":"曾丰","text":"参差鸳瓦封清霜，玉虬荐瑞初腾骧。三山一夜应图谶，晓来沙碛堪褰裳。瑩煌戟户挂弧矢，瑞气氤氲结霞绮。帝令来作金鼎和，趁得寒梅雪香蕊。精神照座如神仙，滔滔挥翰倾河源。杜诗韩笔继骚雅，凤髓鸾胶家世传。皇皇辔络辉乡国，春逐霜蹄满南陌。禁城龙阁俨图书，班近天颜还咫尺。泥书细札九天飞，好看锦衣蒙衮知。亨时得路方平坦，沙堤荦错黄金羁。年年爱日回南陆，庆寿阶庭照兰玉。南陆仙翁识姓名，星官曾见刊琼箓。"}