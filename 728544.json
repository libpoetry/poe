{"id":"728544","title":"沁园春  秋夜听梁溪陈四丈弹琵琶","dynasty":"清","author":"陈维崧","text":"瑟瑟阴阴，嗟哉此声，胡为乎来。似灵龟夜吼，狂崩断岸，角鹰秋起，怒决荒台。忽漫沈吟，陡焉掩抑，细抵游丝缀落梅。冰弦内，惹一宵涕泪，万种悲哀。十年前记追陪。乍握手霜灯暗自猜。叹朱门酒肉，谁容卿傲，梨园子弟，总妒君才。牢落关河，聊萧身世，迸入空庭小忽雷。颠狂甚，骂人间食客，大半驽骀。"}