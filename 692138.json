{"id":"692138","title":"铙歌 朱鹭","dynasty":"明","author":"李攀龙","text":"朱鹭猎其缨，茄下行。鱼在梁，纵复横。鹈何飞，濡其羽，上书谏其主。思悲翁，凤凰安宿阿阁中。夺我美人，思悲翁。凤凰飞上天，枭子拉沓随转蓬。狗逐狡兔走，取尔枭子食枭母。艾而张罗罗若云，中有黄雀呼其群。毛羽摧颓离哉纷。山出黄雀山嵯峨。鸿鹄绝四海，君亦难为罗。我欲从之谗言多，鸿鹄徘徊奈雀何。上之回，萧关开。以待边，单于台。勒兵十八万，羽林材。振大旅，鬗长驰。詟匈奴，臣月支。朝诸侯王甘泉宫，郡国受计福来同。拥离趾中，可筑宫。兰用葺之，艾尔蓬。拥离趾中。战城南，走城北，转斗不利号路侧。谓我枭骑，且行出攻。宁为野乌食，不逐驽马徘徊蒲苇中。水深黝黝，蒲苇骜骜。乌亦自不去，客亦自不豪。梁以集，乌子五，乌母六。禾黍不食攫腐肉，愿为忠臣何可覆。伤子良臣，良臣诚可伤。远道之人，枯骨何葬。巫山高，自言高。江水深，自言深。勿复相思，君有他心。山以蔚蔚，水以汤汤。何用度之，石用梁。徘徊远望，泣下沾裳。愿托黄鹄，东归故乡。上陵亦诚美，下津以尚羊。问客从何来，自言水中央。芰荷为君衣，芙蓉为君裳。木兰为君佩，江蓠间杜蘅。铜池之芝以九茎，光华烛天披金英。凤凰之集，乍开乍合，蜚览上林，曾不知日月明。赤翅之鸿，翁杂相随。白雁何蔚蔚，云为车，风为马。游阊阖，守谒者。五色露，何泥泥。乃在仙人金掌中，凝如膏，美如饴。愿奉我主饮，延年万岁期。将进酒，称我觞。纷佳哉，以浩倡。心所作，未尝闻，徘徊三叹一为君。君之臣明四时和，国有良工悉索歌。观者不苦奈子何。君马黄，臣马骊，二马异体同权奇。徘徊四海美人子，二马相得以千里。故东非我东，西非我西，南非我南，北非我北。驾如六飞龙之翼，路訾邪，谓何览。遨游安终极，二马视驽马。局促食辕下，将以问驭者。芳树如此之蔚蔚，上有黄鹄以翱翔，下饮兰池鸣锵锵。二而为侣，三而为行。芳树拉杂黄鹄伤，秋风萧萧思其乡。妒人之子妒杀我，君有它心无不可。黄鹄高飞亦有罗，目欲顾之奈乐何。有所思，乃在燕山隅。何用问遗君，大秦明月珠。结以连理带，荐以合欢襦。又何问遗君，青丝系玉环。可直千万馀，翠羽绍缭之黄金错其间。闻君有它心，拉杂其珠摧其环。摧其环，临高台。反袂以障之，当风扬其灰。从今以往，勿复相思。若复相思，有如此珠，有如此环。非我可为，鸡鸣狗吠。我视兄嫂，不言谓何。东方须臾高奈何。雉子斑如此之趋跄跄，雄来蜚从雌拉沓曳水集于梁。目以顾之，蔚蔚冥冥，艾而张罗，雉子知得奈我何。王孙有罗以雉子，黄鹄之罗当千里。驾以南，驾以北。朝行出遨游，暮从美人食。圣人出，应熛怒，赫炎精。文教洽，武功成。寒暑德，河海清。驾六龙，何騑离。圣人哉，圣人御天以调之。日月星辰和四时，郡国吏功上所治。君之臣明远如期。上邪。我欲与君同心，乐以不可禁。相思绍缭，谗言罔极，大驾六龙处天侧。日月出入沧海中，妒人之子难为工。临高台，望江水，江水之流以千里。黄鹄知得高蜚止，愿遗香草美人子。关弓问鹄从何来，我主万年亦诚哉。禾黍不获鹄何食，遨游四海安终极。远如期，宜四海。皇帝日月所置，有甘露三载。单于自归大佳以万人，稽首陛下北藩臣。左右贤王奉国珍，谒者令引之乡殿陈。橐佗拉沓，就羽蒙戎。酪酒乃是阏氏之所饮，駃騠生自余吾中。将进酒，顾其豪，挠以留犁径路刀。何用赐之，黄金犀毗，赤绨锦袍。扶伏沮泽，曾不知天子神灵。从今以往，但居光禄塞下不愿归庭。石流津以梁。无敢曳水，君安所薄，秋风汤汤。东飞者鹄，北游者河。中有冥冥之白沙，远道之人谓之何。兰以有香君不知，愿言怀之遗所思。"}