{"id":"733259","title":"大梁行送林平子","dynasty":"清","author":"王广心","text":"燕山四月槐雨凉，酒徒击筑官道旁。骊驹欲鸣惨将发，为君慷慨歌大梁。大梁昔当全盛日，裂土苴茅建宗室。魏殿旌旗斗北翻，汴宫花石城东密。定王宪王皆好才，樊楼窈窕东堂开。诚斋旧帖龙文写，乐府新题凤管催。黄河如带萦天阙，舞榭歌钟几时歇。兔苑宾朋白雪樽，鹍弦士女金梁月。中原千里接神京，叔父勤王更勒铭。鸡犬愿随淮桂老，鱼龙忽厌蔡河平。一朝风雨金堤决，杀气苍茫鼓声绝。龙章十叶赤帝孙，却并铜人水中没。沧桑变易八九年，我来欲渡愁无船。宫阙崩颓半深泽，狐狸踉跳空荒烟。偶逢遗老驱豚出，端礼门中招共入。银楼藻井荇带穿，玉殿螭头土花涩。因言此殿西北隅，飞廉九仞凌清虚。浊河波浪埋不得，依稀绣栱临椒除。我登兰雪轩，更倚端清阁。空梁夭矫堕盘龙，古柏阴森少调鹤。下寻石洞风翛然，黄尘不到秋光先。云英既死梵灯灭，谁从此地求神仙？呜呼此景当年识，近日传闻更萧瑟。华栋都输少府钱，碧甍尽入空王宅。河山君到莫重论，艮岳吹台总不存。但得晴天看少室，短衣落日过夷门。"}