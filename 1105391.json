{"id":"1105391","title":"梅花","dynasty":"宋","author":"方岳","text":"竹绕疏篱水绕村，一枝无语更黄昏。暗香似识骚人意，月澹无风自入门。枯梢横出竹疏疏，挟雪吹香梦自孤。立到夜深难著语，怕渠去说与林逋。雪压横枝卧浅波，三花五蕊不须多。平生为尔添诗兴，今日无诗奈尔何。茅茨烟水隔孤村，雪冷谁敲月下门。只与梅花曾有旧，暗香时肯到洼尊。"}