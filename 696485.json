{"id":"696485","title":"秋兴用宋推府韵","dynasty":"明","author":"郑真","text":"日月光开万岁山，蓬莱云气渺茫间。封疆自古夸幽俗，玉帛从今入汉关。驯象驾车踰海徼，真龙立仗育天闲。帝乡万代称汤沐，共喜恩波浃宇寰。风生濠上碧流湍，日照金鸡五色翰。枫岸晴看霜锦烂，菊篱香挹露珠寒。附书每欲随玄雁，绾诰何因识紫鸾。沧海东归怜骥子，吴江应已过淮安。玉宇天高对广寒，清辉照见酒肠宽。神踪要觅三生石，仙药须凭九转丹。宋璟多应趋宰辅，郑虔祇合老儒官。山川万里秋空阔，好趁西风挟羽翰。锦鞯花马抹青刍，天上承恩喜赐租。出塞将军闻奏凯，还朝使者迓先驱。露凉松径悲玄鹤，水阔莲塘浴锦凫。犴户秋清公牍少，远游作赋托三闾。同乡旧日访山居，插架纵横万卷书。郡府贤良催剡荐，皇家爵禄庆宣除。斯文每逐仪容接，公道何嫌职守拘。樗散由来天所放，厅阶日觉往来疏。此身甘似鲁诸生，汗简悠悠万古情。试艺声传秋院锁，论文光动夜窗檠。春秋圣笔终麟获，雅颂工歌宴鹿鸣。先泽有传当不愧，朝恩何敢望盘缨。客里黄花九日杯，凭谁织得锦文回。非关使者征求急，可是诸生劝得来。老觉丹心终不改，愁怜白发苦相催。夜深却作还家梦，城郭秋声画角哀。望乡远在海瀛边，茅屋苍苔问石田。夜月上时探兔窟，寒潮落处抖鱼筌。踏歌遥听青云外，射策长怀玉殿前。千里祇今怜作客，焚香再拜祝尧天。"}