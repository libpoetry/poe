{"id":"527593","title":"怀三吉士","dynasty":"明","author":"何景明","text":"黄河西来走蜿蜒，睢漳之水相荡泊。少室王屋俱峥嵘，太行林虑朝中岳。含灵萃异几百年，中产三士诚磊落。神标秀骨自殊众，水之文蛟山之鹤。十年戢鳞在烟海，一日比翼栖云阁。蔡君通朗及众艺，马氏多才步前作。昂藏崔子抱群经，径操巨舸从伊洛。文昌郁郁高中天，出入彼此同辉㸌。玉京神仙皆有侣，茅斋野人少相托。平生契谊怀数公，眼底安得常相乐。眼底安得常相乐，联床并辔今如昨。"}