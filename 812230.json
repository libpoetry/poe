{"id":"812230","title":"东瀛杂诗","dynasty":"清","author":"朱景英","text":"港通略彴路萦纡，倚郭人家种艺殊。解识花花与叶叶，红鹦鹉伴绿珊瑚。肥添抹丽如擎盏，香逗多罗似擘橙。都入卖花声里唱，担头春色听来曾。番梨番蒜摘盈筐，挦剥番藷一例尝。说与老饕浑莫识，垂涎不到荷兰乡。挂席扬帆采亦疲，石华海月总离奇。那知鲙得银丝鲫，正坐风潭百顷时。海燕喃喃晓梦通，潮鸡喔喔扶桑红。夜来怪底闻唶唶，不叫刍尼叫守宫。罢试旗枪雪色瓯，醉人槟子佐扶留。年时自觉颓唐甚，也许红潮两颊浮。觳觫牵车轣辘行，绝无捆载致奇嬴。就一凉饭桄榔树，滚滚惊沙听铎声。竟体吹香玉色如，絺衣麝处月弦初。多情小草能忘否，为课园丁一荷锄。"}