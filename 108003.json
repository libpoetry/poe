{"id":"108003","title":"赠相士李山屋","dynasty":"元代","author":"方回","text":"四十五万坑长平，五十六万败彭城。头小而锐重瞳子，可谓善虞能用兵。杀人何得惨如此，不知天亦还杀尔。世间产一虎头相，几阵生灵为渠死。韩擒彭醢不足悲，无辜性命供娱嬉。汉家宗社计未定，商山老人歌紫芝。相人相穷不相达，天道好生不好杀。岂无袖手閒书生，一着满盘死棋活。"}