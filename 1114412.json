{"id":"1114412","title":"闻褫阁职免新任之报二首","dynasty":"宋","author":"李昴英","text":"远民冤甚草菅芟，抗论公庭出至諴。且喜一方全性命，何妨三字减头衔。机关平地藏深阱，仕宦伶人视戏衫。五逊州符今免矣，幅巾藜杖可松杉。狂妄孤臣罪有馀，三年三度挂丹书。群儿过计愁郎罢，外物浮名总子虚。只是儒酸真面目，不题道号混樵渔。亲朋欲语浇教醉，休与时人定毁誉。"}