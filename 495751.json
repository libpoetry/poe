{"id":"495751","title":"木兰花慢 题双凤呈祥卷贺冯太守得子","dynasty":"明","author":"陈霆","text":"喜仙山诞果，百年事、未为迟。正华馆春融，红裁锦褓，翠揭犀帏。天公要成双美，五年间、两送玉麟儿。表表食牛豪气，亭亭玉树风姿。丹山长养羽毛奇，梧竹岂终栖。看鸣盛朝阳，览辉阿阁，浴采天池。声名直追三凤，笑燕山、落后月中枝。为报青霄鹓鹭，九成伫让来仪。"}