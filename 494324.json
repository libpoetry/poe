{"id":"494324","title":"赠大理丞林次厓考绩之京","dynasty":"明","author":"湛若水","text":"廷尉八闽秀，意气淩秋旻。初年入棘寺，抗疏论辅臣。缙绅皆动色，名誉夷山尊。中遭长官怒，蠖屈道弥伸。磨泥出浊水，媚渊光照人。一作岭表士，贰平天下冤。尚稽井田制，沟洫入毫分。岂不有司存，润泽在相君。三王不同礼，三事古所敦。此去觐明主，报政因奏言。民事为国本，笃恭天下平。食足礼义兴，自馀无足论。吾衰志明农，圣人起周殷。复古如有作，愿为受一廛。"}