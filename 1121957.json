{"id":"1121957","title":"次韵三兄茂载偶成二首","dynasty":"宋","author":"范浚","text":"自笑踆踆走海边，栖迟已与俗相捐。谁怜乞米问卢老，懒以无薪告仲连。案上三杯朝不饱，膝头一榻夜惊穿。诗人未用生羞涩，尚觉囊中有一钱。君看如弦死道边，由来忠鲠世人捐。剑除佞士朱狂直，笏击奸臣顾少连。莫以古人蕲薄俗，空嗟膏轴运方穿。齿牙枉插于菟口，见说官家废料钱。"}