{"id":"272403","title":"金缕曲·别久浑如梦","dynasty":"清代","author":"吴藻","text":"别久浑如梦。望江南、平安竹报，经年未捧。问讯故人无恙否，莫更愁煎病拥。渐猎猎、西风吹动。两字加餐传尺素，怕薄寒、还向罗衣中。须为我，好珍重。本来高格疏梅共。认前身、冰心雪貌，瑶池仙种。冬日松筠清见操，春草庭闱代奉。待秋晚、黄花香送。菊有芳兮兰有秀，况丹山、十里桐先种。声激发，听雏凤。"}