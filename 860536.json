{"id":"860536","title":"吴刺史庙","dynasty":"宋","author":"王应麟","text":"城西有祠临水涘，翠松列植路如砥。问之耆老此为谁，唐大历中吴刺史。刺史为民开陂湖，故迹犹传堰九里。年年箫鼓报丰穰，决渠为雨润泽美。遗爱有桥名怀恩，姓名不载太史氏。昔汉吴公治第一，列传寂寂名无纪。刺史岂其苗裔欤，明州政亦河南比。堂上大书荆公诗，兰菊春秋百世祀。地志祇称王长官，有功于民盖一揆。吾闻是邦多贤守，裴王碑字颜与李。惟侯盛德著人心，彼石可焚祠弗圮。广德湖为鸿隙陂，召棠栾社谁敢毁。粳稌充羡侯之赐，庙食长存如此水。"}