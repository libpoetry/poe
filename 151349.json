{"id":"151349","title":"贺新郎·醉里江南路","dynasty":"宋代","author":"刘埙","text":"醉里江南路。问梅花、经年冷落，几番烟雨。玉骨冰肌终是别，犹带孤山瑞露。想蕴藉、和羹风度。万紫千红羡妒早，羡仙标、岂比人间侣。聊玩弄，六花舞。云寒木落山城暮。忽飘来、暗香万斛，春浮江浦。茅舍竹篱词客老，拟傍东风千树。看好月、亭亭当午。流水村中清浅处，称横斜疏影相容与。时索笑，想应许。"}