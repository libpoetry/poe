{"id":"165477","title":"径山·盘崖绕壑步步高","dynasty":"宋代","author":"晁补之","text":"盘崖绕壑步步高，仆痡马乏游人劳。五峰崛起干云霄，众山奔走争来朝。我行直欲犯星杓，意彻绝顶才山腰。松间鸟语如我招，仰见白塔当林梢。檐携上下若桔槔，路穷飞楼郁迢峣。钦翁未来蔽菅茅，山精木怪讙游傲。麇驰虺窜狌鼯跳，灵景晦昧何由昭。忽然飞锡从江皋，穷探不惮东峰遥。曲腰丈人白丝袍，再拜辞前风雹飘。三百年来响锺铙，闽商海贾输金刀。直栏横牖山周遭，晨参夜讽声嘈嘈。碧杉紫柏罗旌旄，客来六月忘炎歊。明月庵前醉松醪，白云峰顶瞰吴郊。鹅毛一点钱塘潮，钱王宫阙如累樵。临之股栗精魄超，归不得寐心摇摇。含辉孤亭立峣崤，此地览景尤难逃。五更月落禽嘲嘲，阳乌欲上海水烧。晦明变化不终朝，倏阴忽晴状莫描。夜阑灯青雨飘萧，偶坐两客论幻泡。探玄穷妙窥寂寥，破除世事无丝毫，不奈诗思犹强豪。归时日没红霞消，荒崖老木山蝉号。"}