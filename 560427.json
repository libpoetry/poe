{"id":"560427","title":"蔷薇黄头鸟图为陆伯川作","dynasty":"明","author":"徐庸","text":"东飞西走忙乌兔，节序相催等闲度。牡丹开后到蔷薇，九十春光看已暮。蔷薇花开好颜色，袅袅枝条带清露。倾城倾国疑解语，朵朵含娇逞豪富。美人约伴来寻芳，目转秋波重相顾。玉纤欲折愁剌多，顿使金莲驻微步。黄头小鸟最有情，赪色鲜明烂毛羽。秾纤多处共飞来，似惜繁华幸遭遇。声音虽微亦可怜，几度频听隔雾烟。才誇善斗著雄健，性洁竟无应土污。及时饮啄亦自足，何必翱翔九霄路。古人适兴在花鸟，往往挥毫著词赋。传世文章五色辉，名重斗山起兴慕。今时何人称画师，能解写真入缣素。微香雅韵惊彷佛，玩物黾勉题新句。句成一笑抛残书，风动芸窗落苍蠹。"}