{"id":"408682","title":"赠泸州万斐臣茂才（慎）即送其从军淮浦","dynasty":"近现代","author":"李超琼","text":"早年曾过茅容宅，鸡黍殷勤感留客。通家累世识奇童，握中已见荆山璧。中年燕邸还相遇，才名当代王文度。旗亭到处唱黄河，不羡江东推独步。缁尘十丈迷长安，焦桐入爨知音难。拂衣归去不自悔，破裘尚裹青琅玕。馀甘渡头时独钓，父老何心问年少。几朝青鬓易沧浪，莽苍乡关付长啸。愁来醉卧黄公垆，四坐瞠目惊叫呼。旧交泪断新归骨，远道书来又戒途。仓皇烽火三韩遍，渔阳铁骑不能战。楼船下濑无归期，捷书望断甘泉殿。请缨此际岂无人，陈陶辙覆行踆踆。上公奉使真剺面，诸将防边肯顾身。君今磨盾情何壮，将军揖客畴相抗。帐前或少龙额侯，镜中可是虎头相。白门一棹能来此，兰陵酒熟胡不喜。不须叠和从军诗，且解金鞯话桑梓。方山隆隆天半高，千年例得生英豪。东海长鲸终可斩，渡淮好淬吕虔刀。"}