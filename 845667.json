{"id":"845667","title":"六州歌头 寿徐枢密","dynasty":"宋","author":"无名氏","text":"扬休玉色，山立秉鸿枢。圣天子、方有志，会东都。得真儒。身佩安危寄，本兵柄，修军政，朝野庆，钧衡任，赖诗谟。天上麒麟挺，徐卿子，坐肃憸夫。向六阳时候，佳瑞纪门弧。炳炳阶符。照蓬壶。看兄枢使，弟元帅，真盛事，世间无。筹密边烽息，凛羌胡。玉音俞。伫正三槐位，散膏泽，福寰区。河如带，山如砺，巩皇图。金鼎调元远大，中书考，致主唐虞。想公门桃李，应不弃山樗。愿借嘘枯。"}