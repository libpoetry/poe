{"id":"1032762","title":"秘阁观书","dynasty":"宋","author":"薛绍彭","text":"访古求书二十年，二王真迹几人传。每寻同好得消息，闻韶忘味心拳拳。诸家真赝可屈指，缇巾入手分媸妍。道山东观富奇古，世人想望如云天。此生尘俗分不到，九重有路来无缘。岂知司存预符玺，芸台高议开宾筵。翰林入坐中执法，未容凡吏陪诸仙。酒阑接武上秘阁，皇居紫禁凌非烟。晋康法书在宝椟，傍架牙签一一穿。紫衣黄门许一见，忽开复闭严关键。右军尽善历代宝，八法独高东晋贤。宏文旧物印章在，开元小篆朱犹鲜。草行无穷少真楷，硬黄色净昏麻笺。凤翥龙翔斜复直，烟霏雾结断还连。溟涨笔力老转剧，临池尚叹张学专。言奴得法号神俊，逼人体势殊翩翩。自方家尊聘豪翰，骎骎欲过骅骝前。崇虚鹅群最真迹，万里古色星日悬。笔乾墨淡不可拓，拙手添晕难磨湔。小玺肥书两贞观，每角一字居四边。南朝妙鉴各题检，怀充在后前僧权。争妍取势押缝尾，磐石卧虎推满骞。琅琊世谱今乃识，宝章十代何蝉联。忠良贼孽无去取，茂宏处仲同一编。其间楷真特萧散，南平秘法传僧虔。卷杪题官记年月，方庆疏封在石泉。当时盛事今不泯，曾看崔序传遗篇。想见举朝推好尚，小钟发论头风痊。髹奁别贮古杂迹，历代作者堪比肩。叔怀陈人有晋法，伯英汉帖疑吴颠。诚悬送瓜特枯硬，欧取方险虞劲圆。虞文发愿乃合作，壮古遒丽功力全。世间此帖岂有二，孔庙破石人犹怜。阿武章草五字句，画松分行如直弦。牝鸡司晨足才致，蛾眉文墨争蝉娟。青绫高标卷二十，淳化刻在诸帖先。仲尼夏禹谢太傅，山涛汉章东晋宣。体凡格陋漫收掇，一手临写烦雕镌。二王妙迹半遗落，宝章虞柳俱见捐。无盐刻画废西子，骐骥不御蹇著鞭。永熙圣学贵斯事，讨论王著何备员。百年文物盛于昔，继文真主方御乾。岩廊道业仰夔禹，太平黼藻宗云渊。宝书传世久未辑，明时盛事犹缺然。谁能借辨达聪听，愿求精识重评诠。收遗去陋再刊勒，鸠工不费数万钱。嗟哉百卷顷刻过，安得放意徐穷研。归来欲说急记取，瀛洲回首情悁悁。心存默想尚可记，以指画被夜不眠。休论顽仙与才鬼，但得典掌甘终焉。"}