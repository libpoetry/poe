{"id":"424194","title":"湘灵鼓瑟·用纳兰饮水词韵","dynasty":"近现代","author":"朱荫龙","text":"兵过处，竟没个、村鸡报晓。长夜漫漫谁起舞，半壁东南悄悄。空人海、波涛千层，一任后推前倒。猿鹤杳然，虫沙满眼，更谁问、壮怀雄抱。算人间、纵有桃源，也被胡尘飞到。还怅望、寂寥琼霄，倚桂树、秋娥泣老。香蕊飘零枝斫尽，瞥眼芳华过了。看桑海纷更，山河变换，清辉慵照。归去无依，霜寒路迥，应最恨、误人年少。待何时、照彻长空，薄雾浮云齐扫。"}