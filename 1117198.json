{"id":"1117198","title":"放闸二首","dynasty":"宋","author":"苏辙","text":"画舫连樯住，清流泛闸平。忽看银汉落，仍听夏雷惊。正柂迟回久，开头取次轻。滞留初一快，奔驶忽如倾。不识风涛恐，聊同枕席行。行逢贱鱼稻，饱食慰平生。闸空非有碍，水静为谁兴。开闭偶然异，喧豗自不胜。渊停初镜净，势转忽云崩。脱隘尚容与，投深益沸腾。玉山纷破碎，陈马急侵陵。挟版千钧重，浮舟万斛升。岸摇将落木，鱼困或投罾。汹涌曾谁止，萧条远欲凝。力争知必折，少待亦何能。一发临流笑，微言早服膺。"}