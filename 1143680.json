{"id":"1143680","title":"秋兴四首","dynasty":"宋末元初","author":"方一夔","text":"坐卧足清幽，何须定远侯。一檐霜竹月，四壁夜虫秋。酒不推辞醉，诗能断送愁。可怜江令老，万里返南州。西窗幽绝处，懒与老相便。燕伴迟归客，潮推逆上船。照杯窥户月，注砚养花泉。近藁无新语，归来学钓鳊。孤迹寄沧洲，浮云无去留。大山招楚些，小海傍吴讴。相值谁非我，欲归春复秋。西风葛溪路，衣袖晚飕飕。故里千山远，荒城八月寒。霜椑馀鸟啄，社雨洗鱼残。紫塞跑风鬣，青冥纵露翰。微生独不化，羁绁老江干。"}