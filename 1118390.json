{"id":"1118390","title":"感事四首","dynasty":"宋","author":"陆游","text":"鸡犬相闻三万里，迁都岂不有关中。广陵南幸雄图尽，泪眼山河夕照红。堂堂韩岳两骁将，驾驭可使复中原。庙谋尚出王导下，顾用金陵为北门。渭上昼昏吹战尘，横戈慷慨欲忘身。东归却作渔村老，自误青春不怨人。扪虱当时颇自奇，功名远付十年期。酒浇不下胸中恨，吐向青天未必知。"}