{"id":"240190","title":"和林叔己咏扬守福寿林塘之韵","dynasty":"宋代","author":"陈淳","text":"史君幽趣钟灵台，胸中台画如天开。居閒薄发林塘胜，根原福寿两山来。石骨旁峙虎蹲踞，泉脉下绕龙瀊洄。高低随巧结亭榭，收拾造化成锦堆。绯黄紫绿献态度，纤洪浓淡敷条枚。四时春色常在目，嘘咻无用邹律催。那么禁林凤池上，须君缓步锵鸣瑰。讵容袖手此山下，龟朋鹤侣相追陪。"}