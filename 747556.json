{"id":"747556","title":"舟泊铜盆湖寄别舍弟季高 其二","dynasty":"清","author":"左宗植","text":"朝发碧湘门，暮宿巴丘湖。吾乡盛风骚，良日怀三闾。龙舟截狂涛，士女殷且都。钲鼓鸣渌水，楝裹沈芳腴。我心感佳节，我行方远徂。以我恋家山，知子怀征夫。前年泣麻衣，去年哭张媭。哀哀松塘兄，宿草成荒墟。仍岁骨肉恩，酸涕洒欲枯。死者宿草积，生者抟沙如。风雨黄陵舟，残镫明菰蒲。万感并遥夕，江流为呜呜。"}