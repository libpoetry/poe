{"id":"835509","title":"水龙吟 题岳云闻笛图","dynasty":"清末民国初","author":"王闿运","text":"岳云远到南横，尚书旧第风筝碎。人生逝水，几家诗社，又兴吟事。西蜀才人，少年潘鬓，暗惊铅泪。笑诗翁充老，龙钟自喜，浑不管，陈抟睡。今日法源春醉。问归魂，可留琼佩。再传弟子，比康南海，更加憔悴。来往燕台，驴背驮诗，遗篇不坠。恨虞渊日薄，黄公垆畔，更无题字。"}