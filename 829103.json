{"id":"829103","title":"凤吹二十四首","dynasty":"清末近现代初","author":"吴妍因","text":"凤吹鸾吟寂几年，无端焦尾更张弦。河洲已绝参差荇，江渚还生灼烁莲。纵得清渠非海水，祇应巫峡是云天。诗情有似花争发，绮语何妨续百篇。吴淞江畔昔相过，但觉明眸一盼多。那得死灰仍著火，断无止水更扬波。故巢况有鸠先佔，破网难将珊屈罗。如缕情丝刀斩绝，不教重缠玉枝柯。姑苏端的是姑苏，南陌春回草又敷。有轨车通黄歇浦，隔墙光耀绛龙珠。小廊朝访停芳躅，曲巷宵征劳玉趺。始觉送迎长不足，时非假日便羁孤。玄圃琼苗次第栽，卜邻且喜傍瑶台。仍疑沧海波无定，未信巫山云便开。项练穿心朝试赠，手书缄梦夜深裁。从兹日日劳青鸟，密意殷勤飞去来。南园北陌访吴趋，宝马香车得共驱。命相妄谈披玉掌，疲劳伪托傍金躯。漫交履舄西窗夜，疾舐胭脂东壁隅。不怪明珠投掷浪，竟蒙解佩答庸愚。申春江是女仙坛，密约居然降彩鸾。北站车迎花馥郁，东方云拥月团圞。攻心不碍身仍守，抱璞谁知璧尚完。无奈相逢无奈别，赠行还襭紫罗兰。原知阿阁早栖鸦，未拟夭桃宜尔家。难得真诚金不换，最怜峻洁玉无瑕。湘莲纵逐新潮长，楚棘还如春笋加。但愿相思同洒泪，来身滋作并头花。未雨先教俗震惊，疑云更使众猜评。南窗月姊申申詈，北苑风姨猎猎鸣。狐已现形传虐谑，梅甘作妾毁钟情。西行待掬秦淮水，和泪将羞一洗清。屏围叠嶂镜开湖，潜访仙踪入画图。祝福双双参玉佛，盟心一一矢金乌。莲舟并渡桥非断，鹤径同穿山不孤。祇觉天台难久恋，姗姗归去泪沾襦。沪海攀留不觉秋，轻装泣别独西游。朝朝鸟语调莺舌，夜夜风声撼石头。亦愿蜡灰从此冷，又愁雁帛有时休。踟蹰进退真无那，始信抽刀难断流。翠筱玲珑拟舜英，江花江草旧知名。却嫌形远声徒迩，欲使心坚迹并明。当晓闻鸡期莫逆，即因为蒂待交并。私更小字私相唤，舍此良无可慰情。去鲤来鸿意愈真，红情白话语推陈。偶因小恙停书札，便尔多心疑鬼神。风露通宵驰远道，江山绝代速伊人。秣陵草草还离别，旋悔辛劳苦病身。于飞燕燕语空传，海角江干各一椽。无计将泥筑新垒，妄图衔石塞深渊。迎春姑涉梁鸿水，解渴徒烹慧照泉。历遍九峰还别去，单形只影两依然。愁压花枝恨不禁，閒霜杂雪又相侵。吴姬剪挺吹毛刃，越女笳陈逆耳音。忤俗原难叨恕宥，论情谁复别贞淫。冷嘲热逼催成病，痛彻玲珑西子心。雁行两翼本同风，防护原知具苦衷。为恐鹓雏栖枳棘，便将蜗舍作牢笼。一拳欲掣丝先断，百计还谋媒别通。形迹锢藏消息杳，教从何处索冥鸿。天教蓦地爱芽萌，两意坚于铁铸成。若道漆分胶易解，除非鹣死鲽无生。淋漓啮指毫含血，恸哭陈辞纸有声。可奈书成难寄达，凭轩泪眼夜空睁。千里迢遥堇子江，忽传幽谷锁无双。押衙慨任衔书鸟，磨勒飞瞒守户尨。且喜归途仍巧遇，从知历劫未轻降。东风付与周郎便，赍返如初心一腔。佯示绝交得自由，白门春老更淹留。匡扶每假云英力，攻取还叨赵胜谋。一夕话教先断腕，百年身勖起从头。图穷亦苦无他计，忍斫残枝待麦秋。强教盲目早联婚，纵曰无辜实寡恩。快剪欲将缡遽绝，旧枝顾有子多存。容随松菊依三径，悉索锱铢安一门。七去而今开创例，负人负我任评论。毕竟京江填鹊桥，双星燕尔会中宵。金山石署三生约，铁瓮城扃一代娇。除却云英无月老，若非阮肇鲜宾僚。真情人作真情事，缛节繁文原可饶。不堪众矢集榆枋，直欲操戈鬨一堂。平地风波传密电，中宵狼狈走殊方。送行多谢白门柳，唤渡徒携黄竹箱。明是轻车驰直北，却言买棹指扶桑。蹀躞文禽集上京，西山北海辍飞鸣。名愁梁苑时贤识，迹向燕台僻处行。敢怨亲朋睁冷眼，祇惭穷饿误多情。梦中啼唤佳人杳，仙客依然夜夜惊。路绝囊空何所归，无归人幸两无违。鸳原同命甘双殉，蝶纵离魂亦并飞。难得遥天驰羽翰，顿教长夜睹熹微。载将一舸南溟去，不计家山是与非。共拚福命各抛家，同向天涯与海涯。异域苦缔唯爱果，殊方滋长再生花。从教有日长流火，不更无题浪吐葩。血泪永留哀艳迹，斑斑遍体映衣纱。"}