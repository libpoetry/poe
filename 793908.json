{"id":"793908","title":"登山","dynasty":"清","author":"李寄","text":"今山天颇凉，南冈策吾杖。乔木布清荫，飞泉传静响。东风泛遥绿，草树波泱泱。细鸟兼飞跃，游戏长松上。物性无大小，各自遂天壤。所幸早知机，不受世俗奖。甘学逃学儿，见人缩其颡。青云卷宿心，沧海结今想。心事如江河，夏秋瀰澜长。譬病语途人，谁知我痛痒。有诗五百篇，自吟还自赏。"}