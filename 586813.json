{"id":"586813","title":"粤峰行","dynasty":"明","author":"钟芳","text":"我览粤峰集，触我怀远情。粤峰来自五岭南，书法遒劲名神京。掀然掉臂公侯间，浓墨挥洒风云生。桃笙象簟拥清暇，若与颜柳相重轻。却怜经学子，皓首无名称。镌肝镂骨人不识，夜光鱼目争晶荧。前人格语后人笑，改换头面相挤倾。何如学书解传世，披卷烂若罗繁星。星光大小众易见，虽欲妒忌难訾评。临深为高湛子耻，仰屋感叹予同情。吁嗟临深休自珍，后来复有临深人。"}