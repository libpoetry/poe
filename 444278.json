{"id":"444278","title":"辛卯端阳暴雨如注赋此遣怀","dynasty":"当代","author":"熊盛元","text":"登楼骋目兮，哀彼宿莽。蕙殒兰销兮，伤吾故土。巍巍大坝兮，气压巫山。瑶姬神瘁兮，镜锁愁颜。江汉断流兮，湘沅枯竭。车行彭蠡兮，尘扬龙阙。老鱼不复鼓浪兮，灵均休再问天。流民转徙失所兮，空泣涕而涟涟。自焚香以祈雨兮，偏日出而杲杲。苍冥果有情兮，胡不与人同老。卜卦象而得震兮，忽电掣以雷奔。霈然而苗渐苏兮，若冤雪之殇魂。馀固知謇謇之招怨兮，亦欲三缄其口。惟心光之作作兮，忍凭栏而袖手。【乱曰】骄阳连月，转作霖兮。溪流夜涨，岸岸深兮。南亩农夫，心暂慰兮。旱涝难期，徒望岁兮。凭轼谁悲，苛政烦兮。夫子之语，矢弗谖兮。高峡平湖，如蜃影兮。迅霆起处，忽忽梦将醒兮。"}