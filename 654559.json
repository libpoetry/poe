{"id":"654559","title":"双桂堂为秋官李时赐赋","dynasty":"明","author":"何乔新","text":"西台使君人中龙，气酣飞上广寒宫。爱此宫中双桂树，翠蕤金粟何玲珑。移得灵根下仙陌，素娥含情不敢惜。画兰文砌重栽培，日倚胡床玩芳色。谢家兰砌谩驰声，王氏槐堂未足荣。风起似闻环佩响，月明恍若蛟龙争。使君二子更岐㠜，蚤岁联翩登桂籍。仲兮金榜久蜚声，伯也云衢方振翼。桂兮桂兮德之符，岂同凡木空扶疏。炎风苦雨慎封植，待作明堂欂与栌。"}