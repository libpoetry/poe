{"id":"1098351","title":"偈颂一百四十二首 其一二七","dynasty":"宋","author":"释广闻","text":"吾佛舒广长舌相，不即此座亦不离。尔时宝积诸长者，持七宝盖而献佛。如庵道人道机熟，今亦即色以明心。攒花簇锦出新好，而以组绣作佛事。一一针孔一世界，一一花叶一如来。森罗万象影重重，莫不一法之所印。此座非高亦非广，此被非阔亦非狭。舒即大千悉弥满，收入微尘不迫窄。譬如随色摩尼珠，是被光明亦如是。昼夜常转如是轮，须弥灯王为作證。"}