{"id":"695235","title":"平湖孙吉夫尹旌德朝觐入京投诗见赠依韵奉答四首","dynasty":"明","author":"林光","text":"部书方有禁，驰马欲何之。未尽无生话，还留别后思。元灯将放夜，春雪正深时。老我头从白，青天不肯私。旌德来新尹，平湖忆旧诗。试君黄甲手，老我洞霄祠。易简民应便，刚明法更宜。相逢畏相别，莫讶出京迟。亭依湖水阔，池引镜珠连。宦迹今应泯，诗题亦偶然。论心逢故旧，乐事忆他年。两地能相照，中天月正悬。煖日开灯假，都门驾传车。草青春立后，杯弄月圆初。心远谁无累，官忙政易疏。轲书称寡欲，一语更无馀。"}