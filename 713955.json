{"id":"713955","title":"质古玩行","dynasty":"明末清初","author":"屈大均","text":"我之所玩无珍奇，玉杯玉盘佳人贻。珊瑚樱桃红多肌，以为笔格光离离。贫中往往乏名酒，杯无颜色焦羊脂。象箸纷纭作一束，山殽厌饫无香狸。雷惊花入纹参差，血牙鲜润徒空持。饥来儿女容惨淡，堂上旨甘安所资。赵生为我鞠躬执，子母钱家求毫釐。寄实于人不越宿，于托妻子怀忧疑。暴弃天物贵易贱，锥刀之末终何裨。韫椟不能沽不忍，须臾割爱含酸悲。况兼玉镇雕眠狮，初看绝似丹玻瓈。何年出自晋灵冢，蟾蜍书滴交光辉。昔人殉葬苦用此，宝华吐白虹霏霏。精彩溢流可照面，美人气见春含滋。血痕暗洒古花碧，水岩火捺同膏肥。藐姑冰雪久渗渍，苌弘朱碧争淋漓。珊瑚旧是烽火柏，赵佗铁纲千寻施。一本三柯献高帝，夜光欲然惊波斯。一年始黄三年赤，扶疏石上连根移。积草池中泣辞汉，流落石家人不知。多谢绿珠铁如意，为予击碎馀一枝。槎枒颇似鹿角菜，礧砢多节仍纷披。虫食琅玕小穿穴，洞见心赤如通犀。不知珊瑚雄定雌，或女珊瑚之孑遗。珊瑚之棁一萌蘖，尺寸亦作盘蛟螭。绿沈漆镂大小管，参两架取随高卑。犀植象跗恣偃仰，铜龙不插难倾欹。门庭免著太冲笔，笔床不用相撑支。一朝为质去书案，兔翰狐柱伤无依。栖笔寝牍自今始，泣别左伯兼张芝。馁在砚田耕不得，鬻文为活求者谁。君苗焚笔欲更学，陈汤掷笔思乘时。错刀粪土尔何物，令我推颓迷所为。锱铢仰面贾人子，彼贱丈夫何蚩蚩。一钱羞涩笑杜老，岂知百万囊珠玑。珠玑无用化鱼目，泥沙抛弃空骇鸡。妻孥朝夕作书蠹，食尽万卷仍长饥。鲋鱼只求升斗活，鹓雏遑与梧桐期。呜咽无言向珍宝，临分审视无瑕疵。鲛文鹅眼多盗铸，绀文赤仄忧吾欺。但求白镪救当厄，多寡敢望兼金赍。区区长物不自保，匹夫怀璧防灾罹。交情所贵在终始，遗簪故剑诚吾师。殷勤赎汝未容缓，恐遭点辱琼瑶姿。与儿辈处患玷缺，白圭再磨终不宜。紫榆文具谨扃钥，愿言什袭长孳孳。稍待竭力营阿堵，朱提或得微刀圭。凭君完璧复归我，被褐坏之毋迟迟。"}