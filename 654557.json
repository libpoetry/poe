{"id":"654557","title":"寿徐主事父母","dynasty":"明","author":"何乔新","text":"金鸡喔喔华堂曙，佳气葱葱蔼如雾。凤笙吹空奏灵鼓，五采斑斓纷起舞。座中仙翁蓬莱客，烱烱双瞳湛秋碧。北堂况是瑶池仙，鹤发萧萧映珠翟。餐玉曾传却老方，姓名已入丹台藏。圣皇推恩加宠锡，金函宝敕颁明光。长庚煌煌光照户，花底张筵列尊俎。新词唱彻鹤南飞，笑吸仙人掌中露。小鬟吹笙隔云屏，却疑便是董双成。仙家元只在人世，何须泛海求蓬瀛。贤郎久著金闺籍，翘首白云归未得。愿椿不老萱长存，年年岁岁承天泽。"}