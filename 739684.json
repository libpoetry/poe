{"id":"739684","title":"牛渚矶登太白楼","dynasty":"清","author":"祝维诰","text":"太白没已久，太白楼尚传。登楼豁达开江天，云帆雪浪飞槛前。我生不见高歌痛饮之狂态，但见锦袍乌帽奕奕真神仙。矶头明月常依然，骑鲸一去何时还。山鬼来窥猿狖啸，冯夷不怒蛟龙眠。青山小谢宅安在，镜湖贺监归何年。谁来共此玩风景，江边酒瓮空满船。余既不能酌一斗，亦不能吟百篇，独有烟霞痼疾可以相周旋。君不见萧尺木，四壁图名山，朝暮供养惟云烟。峨嵋雪，匡庐泉，鸡鸣日观泰岱颠。明星玉女华顶连，苍茫元气窥无端，恍然置身万里间。当年太白爱游涉，指点虚无应遍识。焉能鞭白日兮御清风，拍肩挹袂群仙中。逍遥八极任来往，直与此楼今古同。"}