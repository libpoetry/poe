{"id":"801473","title":"题殉节录","dynasty":"清","author":"郑鉽","text":"洛阳相君忠孝家，公生浙西乃再见。国初闽峤烽未息，仗剑从军气掣电。飞书磨盾动大帅，怀印骑驴治山县。谁知贼众卷波来，独据孤城请挑战。呜呼！死绥古来有，定鼎之际多观变。公乎挺戈誓杀贼，不顾妻儿况亲串。阵前从死十数人，碧血淋漓湿刀箭。至今庙食延平津，南八将军同醊奠。死者已死侯者侯，公独何人奏金殿。安得史笔昌黎翁，逸事为补《睢阳传》。"}