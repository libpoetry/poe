{"id":"424050","title":"洞仙歌·去腊瞿禅自龙泉邮寄梅花词索和，因循未报，会觏旧燕，根触闲愁，越日杨雨翁复集绮园观梅，被酒有作","dynasty":"近现代","author":"梅冷生","text":"流霞一醉，忆低鬟浅笑。纸帐罗浮梦曾到。怎归来环佩，吹惯胡沙，却换了、林下玉人妆缟。何郎词笔老，回首东风，消受花光鬓丝早。香影旧横斜，一抹巢痕，偎倚处、岁华如扫。更花发、伫看绿阴成，忍攀摘、春寒故枝春少。"}