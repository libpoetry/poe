{"id":"683978","title":"赠子相考功","dynasty":"明","author":"王世贞","text":"猗猗孤生蕙，托根泰山崖。上蒙千寻干，下临百仞溪。雨露既无当，地势使人疑。阳春自何来，为我发光辉。馨香中思奋，不能自致之。绿叶缛紫茎，令其媚庭阶。物性虽无适，贵在得所施。飞来孤白鸐，皑若流云色。秋冥发扶摇，直上万里息。朝饴芝田实，夕揽方壶碧。苍鹰摩天来，虽峻非我匹。彷徨思俦侣，踯躅不能食。俯见荒丘莽，下有华池翼。鸣皋一唱和，鸿濛听为坼。所希在同声，宁论奋栖迹。"}