{"id":"835077","title":"绛都春 雪后寒甚","dynasty":"清末民国初","author":"奭良","text":"宵中风削。倏劈拍小窗，重衾先觉。砚背缬冰，镜里飞霜晴曦薄。园林点缀殊纷若。待下了、水沉帘幕。晓来霁色，半空绵絮，又沾檐角。一昨。柳边异景，雪花厚、三尺洁莹如濯。道是岁丰，寄语农田勤看著。玉峰突兀高高作。皓月上、流光交铄。倚阑迥向薰笼，却憎刺灼。"}