{"id":"814210","title":"月华清 骊山温泉","dynasty":"清","author":"周之琦","text":"椒殿含春，兰汤试暖，华清鸾驭曾迓。一掬鸳波，还见粉云吹麝。倚丹台、金屋装成，漱灵液、仙源流下。罗帕。待凝脂净拭，翠蛾重画。妙舞霓裳未罢。甚咫尺延秋，夜乌啼乍。水上黄虬，容易倩魂惊化。访前尘、香泽仍留，诉长恨、哀湍空泻。愁惹。付宫花红处，白头闲话。空翠分烟，秋痕蘸水，芦湾篷背低亚。照影盟心，恰好镜澜堪借。向回汀、蓦地寻来，倚柔舻、消然歌罢。吟社。唤香山玉局，紫鸾飞下。我亦幽怀暗写。听灵苑清钟，旧欢都谢。修竹祠荒，争得澹妆人迓。待安排、画鹢闲身，尽消领、冷鸥情话。休暇。奈文书遮眼，漏沈遥夜。"}