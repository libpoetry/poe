{"id":"694759","title":"次丁凤仪见怀六首 坐君白石厓仁弹我秋云根幽兴不可极欲说难为言","dynasty":"明","author":"周瑛","text":"灵芝固无种，仙药宁有根。至宝在人心，六经不尽言。阴生为月窟，阳生乃天根。阴阳互相长，天地寂无言。草堂近翠微，雾霭扑人衣。乘兴欲相见，到门翻有违。浮云掩少微，苍狗变白衣。世态正如此，孰从将孰违。寒林烟火微，掩胫无全衣。世非不我用，我道与世违。狂澜撼风雷，砥柱屹不动。根脚苟未固，岂能排澒洞。"}