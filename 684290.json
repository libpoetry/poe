{"id":"684290","title":"送沈夷斋","dynasty":"明","author":"王立道","text":"素秋金气应，凉飙荡炎蒸。仰观众星列，俯听幽虫唫。申旦不能寐，揽衣步前庭。我友逝言迈，告我东南征。谁云东南近，万里越重城。浮云浩无极，我思何能任。饮以金屈卮，歌我吴趋行。聊且娱酣宴，无为独沾缨。飞来云中雁，什伍自成行。如何同心友，各往天一方。忆与君相见，桃李熙春阳。共感时华盛，交励茂名扬。胡然忽离迹，飞藿卷寒霜。天时有代谢，人事安可常。不见参与辰，出没遥相望。虽有盈樽酒，何能解中肠。宛宛庭中兰，三年植芳墀。馨香忽盈袖，采掇惊华滋。讵意凉飙起，吹向天南涯。草木有臭味，开发异根蕤。空令中畹蕙，掩抑凄光仪。愿得因回风，返我故亩畦。"}