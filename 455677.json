{"id":"455677","title":"漂江十二韵","dynasty":"当代","author":"幻庐","text":"抛杖逐阳乌，持觞待江月。昼夜终不舍，期期闻子曰。乃释仙侣舟，刳木履危筏。亟更双齿屐，已湿生尘袜。低回答水魂，峻拔指山骨。白羽顾聒聒，青粼击活活。乘潮洗石髓，联颠干云末。方伸气惨舒，驰纵倦眸豁。玉局梦须同，谪仙意少夺。山水独会心，可人俱囊括。群山任无恙，远水毋休歇。比来天何言，物理互盈阙。"}