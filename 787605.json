{"id":"787605","title":"襄校东阳县试卷事竣柬梓材","dynasty":"清","author":"许传霈","text":"东白巍峨毓秀奇，搜岩采干系吾思。方欣文字随缘结，适届珊瑚撒网期。首夏风光荣草木，残春烟景艳台池。筵烧椽烛纱窗静，梦醒藤床角枕移。问字非关扬子宅，瞻型恰傍向公祠。红莲朵朵廓开缓，白战家家铁不持。院锁无哗清雀角，笔排有阵落乌丝。惊人未得长城句，快我先闻幼妇词。乱似暮鸦当户噪，情同归燕隔帘窥。为分燕石心常苦，恐溷鱼珠手屡披。冰雪为怀量玉尺，文章佐酒酌琼卮。芭蕉绿荫粗能赋，泉石清音可与诗。思坂谁堪展骥足，解经绝少说羊皮。书多破体区淮别，句碍冘长去蔓滋。既获品题佳士许，更教得失寸心知。标来新义差明眼，思入匪夷亦解颐。十倍邻封才济济，兼旬分校日迟迟。鸡群不数尝千蹠，鹤立偏教失一夔。漫道晷檐争小试，还占台阁是初基。儒臣云集欣留葛，孝子风徽赖有斯。石叱洞天仙得路，金携昏夜我谁欺。幸资璞玉他山错，岂乏明珠沧海遗。沆瀣从知关夙契，苦辛敢自负初时。功名鹊起前程远，八华遗芳在得师。"}