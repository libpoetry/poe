{"id":"830535","title":"月夜登兰州城楼望黄河隔岸诸山","dynasty":"清末民国初","author":"俞明震","text":"月中望黄河，满目金破碎。沙堤不受月，因水得明晦。城影落山腰，雁声出云背。三更天宇高，七月残暑退。树动风无声，坐久得秋态。心知寒讯早，预作雪山对。暂与解烦忧，清露入肝肺。忽闻伊凉歌，河声助慷慨。河流去不回，明月年年在。斟酌古今情，几人临绝塞。"}