{"id":"752967","title":"叙州怀古·初夏游南岩佛寺","dynasty":"清","author":"邱晋成","text":"冷官局横舍，精莩坐消歇。薄霄愧鸿冥，晦迹惭蠖屈。烦忧谁为袪，陟巘庶轩豁。胜引偶相从，援萝陵巀嶭。飞泉洒云根，古刹荫清樾。倾耳聆啁啾，举目眺凹凸。阴壑偃贞松，阳林蔓纤葛。凡英秀孤椒，芳兰秘灵窟。菀枯亦何常，位置随造物。众绿难强名，当夏皆葱郁。绵连胡佯岭，寂寞蛰龙穴。登览讵弭忘，萱苏徒采掇。愿言谢尘网，葺宇伴石佛。"}