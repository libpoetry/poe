{"id":"536972","title":"醉后信口便成九韵","dynasty":"明","author":"王世贞","text":"王生劝汝一杯酒，自古英雄落人手。冠星饭露竟何限，马足车轮为谁久。昨者磬折少年前，顾影俄然见老丑。枵腹晨昏不得谢，归来仓皇詈其妇。新诗赋就掩关读，风雷为我排晴昼。千秋受驱万象役，曹刘失魄扬马走。但使古人百不欺，笑任雌黄世间口。吴江莼鲈解秋熟，七尺尚属王生有。"}