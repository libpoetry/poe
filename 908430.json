{"id":"908430","title":"送李司户之官临邛","dynasty":"宋","author":"李流谦","text":"威凤翔九霄，千百但一遇。苍蝇何所来，满盘挥不去。吾人一肝肠，未可舍跬步。掺裾辄经年，把臂速炊黍。譬如枝上花，风里得暂聚。天果何意哉，未易测其故。安得三间茅，藜苋同旦暮。秋色如行色，别语不得吐。鹤峰得佳句，尚足慰延伫。从今夜夜月，伴我照庭户。"}