{"id":"509110","title":"送少司徒薛公还京师","dynasty":"明","author":"韩雍","text":"海珠寺前一杯酒，送君奏凯还京师。君还京师我独留，执手不忍遽别离。与君一载同相处，君总刍粮我军旅。同心戮力功已成，共羡君才世无比。积粮如山帛如丘，千金重赏先伐谋。人言不殊萧相国，我道更胜张留侯。平生节操清如许，秋月冰壶真可拟。萧索行囊薏苡空，惟有图书为伴侣。海风飘飘瘴雨收，乘潮解缆不可留。扬扬意气长啸去，道傍人羡如仙舟。高秋入见天颜喜，太常尽把奇勋纪。三台八座定无疑，从此皇恩常眷倚。丈夫报国思致身，江湖庙堂同此心。君去我留不须论，要取芳名冠古今。"}