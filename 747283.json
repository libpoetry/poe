{"id":"747283","title":"晤家月岩兼寄顾莼勺","dynasty":"清","author":"王鹄","text":"人日忆故人，题诗寄何处。五夜凄清寒剪烛，三年离别风飘絮。谈诗不倦虎头痴，飞梦难寻虎山路。春风一夕心颜开，旧雨不来新雨来。故人无恙新诗裁，笑谈连襼同徘徊。九载相思故园竹，三径绿寒荒老屋。前年水患忧贵粟，鸿雁嗷嗷髑髅哭。感旧可怜新鬼多，思归并少畸田薄。诗亡影瘦一书生，母病儿殇梦也惊。科名草少英雄死，志气人高鬼蜮瞋。何日壮怀伸，归卧灵岩顶。烟云从画，猿鹤捧茗。狂歌长啸，花香雪冷。红尘变幻渺不知，日与故人醉赋诗。团圆月照真须眉，并无相逢何别离。百年歌舞长于斯，何至海右亭前始相见，同有思乡愁一片。君家痴叔发苍苍，何事冲寒跋涉忙。相逢且尽今朝乐，笑对春风醉百觞。"}