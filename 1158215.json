{"id":"1158215","title":"太湖诗 其十五 销夏湾","dynasty":"唐","author":"皮日休","text":"太湖有曲处，其门为两崖。当中数十顷，别如一天池。号为销夏湾，此名无所私。赤日莫斜照，清风多遥吹。沙屿埽粉墨，松竹调埙篪。山果红靺鞨，水苔青髬髵。木阴厚若瓦，严磴滑如饴。我来此游息，夏景方赫曦。一坐盘石上，肃肃寒生肌。小艖或可汎，短策或可支。行惊翠羽起，坐见白莲披。敛袖弄轻浪，解巾敌凉飔。但有水云见，更馀沙禽知。京洛往来客，暍死缘奔驰。此中便可老，焉用名利为。"}