{"id":"125390","title":"开元寺塔偶成题十韵","dynasty":"宋代","author":"宋祁","text":"集福仁祠旧，雄成宝塔新。经营一甲子，高下几由旬。屹立通无碍，支持固有神。云妨垂处翼，月碍过时轮。顶日珠先现，絛风铎自振。沙分千界远，花散四天春。亿载如如地，三休上上人。堆螺俯常碣，缭带视河津。陶甓勤争运。园金施未贫。谁纡简栖笔，为我志琳珉。"}