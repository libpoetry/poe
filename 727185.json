{"id":"727185","title":"赠周兴嗣诗四首","dynasty":"南北朝","author":"吴均","text":"孺子贱而贫，且非席上珍。唯安莱芜甑，兼慕林宗巾。百年逢缱绻，千里遇殷勤。愿持江南蕙，以赠生刍人。思君欲何言，中心乱如雾。泪下非一端，愁来谁有数。子为冯敬通，不减汲长孺。千里无关梁，安得王乔屦。与君初相知，不言异一宿。意欲褰衣裳，阴云乱人目。之子伏高卧，伊予空杼轴。无因渡淇水，见此猗猗竹。可怨异公子，终自不敢言。青松蔽南陇，白云生北园。沉忧无人语，默念空凭轩。安得湛卢剑，以报相知恩。"}