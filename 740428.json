{"id":"740428","title":"马文毅公汇草辨疑歌","dynasty":"清","author":"钱载","text":"圣庙忠节襄平公，公所撰书惜未见，公自作歌蒙难中。维时十有二年癸丑冬，三桂叛，延龄从。广西巡抚铁男子，御衣赐著何从容。遗之大帽发冲怒，沥血缒城达三疏。自经不得又复引佩刀，镇粤公能邀一顾。囚首排阊击笏楼，疾风授命乌金铺。阖门百口视如归，白日青磷莽回互。拘囚方四年，幽愤草圣传。钩摹十二帙，《草字杂礼》无斯全。斯非皇象《急就篇》，又岂浮屠永素能专前。正书况释顾姬笔，姬亦从公奋死归于天。呜呼瘗骨处，广福寺，黑塔村，碑御制，抚蛮灭寇，将军又死傅弘烈，巡远双忠祠八柱。宪皇恤先臣，庙入昭忠仍谕祭。本朝元气极盛诸公生。淋漓颈血为君父，亦既青史名其名。君不见以炭画壁范忠贞。"}