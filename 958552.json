{"id":"958552","title":"潞公与梅圣俞论古人有纯用平声字为诗如枯桑知天风是也而未有用侧字者翌日圣俞为诗云月出断岸口照此别舸背独且与妇饮颇胜俗客对大为潞公所赏追用其语作侧字四绝平字梅花一篇 平字梅花","dynasty":"宋","author":"郑刚中","text":"江梅非凡根，先春花南枝。玲珑皆瑶英，雕镌谁为之。天高孤芳寒，风来幽香随。朝暾晞霜华，兰膏涂真妃。移之当疏帘，吟肠清相宜。吾将谗花神，妖红徒纷披。何如今江梅，芬芳无休时。终愁芝兰嗔，侵渠名声衰。"}