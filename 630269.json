{"id":"630269","title":"古诗十九首 其三","dynasty":"明","author":"释函是","text":"天高安可极，海深不足注。斗酒聊为欢，含情伤日暮。人生如旅泊，倾盖皆亲故。晨起东西驰，行行不相顾。人言五陵贵，驱车向官渡。巍巍望高门，衣冠盈道路。李赵列前楹，珠履盛金赂。朝登廉颇堂，夕曳相如阼。所见尽攀龙，转盼浥朝露。第宅何曾易，主宾非昔遇。白云仍在天，波宕洪溟固。俛思胡为来，万里怆回步。"}