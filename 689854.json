{"id":"689854","title":"金陵山寺诗八首 报恩寺","dynasty":"明","author":"张元凯","text":"燕邸龙飞答上玄，鼎新宁数赤乌年。凤城宝气云俱瑞，雁塔珠光月并圆。不尽烟花连万井，俨然宫阙丽诸天。真如岂易同灰劫，佛日皇图共永绵。佛宇禅扉映晚霞，青山回合大堤斜。似将高座台边雨，散作长干市上花。绮绣道傍公子骑，歌钟云外列侯家。繁华岂是今犹昔，月露前朝几劫沙。十里长松入杳冥，殿前功德水泠泠。气因定鼎千林紫，山托传灯万古青。群鹿避人过隧道，寒花迎客媚空庭。草堂蕙帐今馀几，笑诵楣间旧勒铭。帝里栴檀香满林，更开慈阁大江浔。献花鹦鹉当窗入，抱月蛟龙绕座吟。草树尽为华鬘色，波涛犹作海潮音。亦知阅水同观世，泡影浮湛自古今。徵君栖处莽云烟，万顷澄江列岫连。岩佛刻成疑是绣，香泉涌出遍生莲。南朝古刹开三界，西域高僧隐四禅。纵为摄山多异草，须从觉路觅真诠。春明门外梵王家，香室经台护绛纱。礼罢金仙新铸像，供将鹿女乍衔花。孤云寂寂窥禅定，驯鸽栖栖听法华。方丈自能容卓锡，何须世外有恒沙。白云梯上好支筇，缥缈双峰路几重。宝宇覆岩巢翡翠，琳宫缘岫嵌芙蓉。浮图巧入僧寮影，麋鹿閒寻野客踪。幸藉维摩遗半榻，静听松外晓堂钟。东都门外乱山稠，野寺松筠一径幽。万壑峰阴连夕照，半林春雨散平畴。莲花昔涌黄金地，贝叶今藏白玉楼。见说融师端习懒，也知中散便能留。"}