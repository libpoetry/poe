{"id":"611297","title":"击剑行，送山人谭永明出塞","dynasty":"明","author":"邓云霄","text":"有客拔剑砍地歌，怪云片片窗前过。云横剑气化雷雨，千山欲撼沧溟波。甲兵须挽天河洗，男儿有身岂徒死。孟尝不识弹铗人，半醉唾骂孟尝君。世上难逢唐举术，尘埃谁相封侯骨。昔君结客少年场，千金散尽恣豪狂。黄石久窥桥下秘，白猿频舞剑头霜。只今绝塞风烟起，朝廷拊髀思颇李。丈夫为国作长城，谁能龌龊恋妻子。大笑长歌向燕陌，手排闺阖披肝膈。豹虎盘胸十万兵，龙蛇绕笔三千策。君不见，终军小竖儿，请缨欲把胡儿羁。又不见，燕颔腐儒轻投笔，飞而食肉玉门北。孟坚碌碌守一经，遘时且勒燕然铭。人生功业在晚成，贫贱岂必皆愚冥。浮杯击剑送君行，叱咤摩厉秋纵横。朝闻尺疏动天颜，暮闻三箭定天山。嗟嗟君去布袍蒯缑衿见肘，君归黄金紫印大如斗。直使公侯负弩迎，更教怨妇下机走。黄金斗印不足羡，麟阁须君图不朽。"}