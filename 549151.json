{"id":"549151","title":"韩中丞仙洲图","dynasty":"明","author":"毕自严","text":"开府归与乐事赊，名园飞阁枕沣涯。桥通芳沼横朱槛，泉激回湍瀁雪花。缥缈峰头鸾鼓翼，嶙峋石窦笋抽芽。扁舟晚钓一轮月，曲洞晴分万缕霞。棋局共弹松影静，金尊长趁竹阴斜。溪翁雨过呈芝菌，仙子云临寄枣瓜。三岛疑从尘世觅，十洲堪向个中誇。已知在涧吟梁父，更取临流砺莫邪。绝塞烽烟犹未息，穷檐榷采正含嗟。谢公夙系苍生望，宁许东山恋物华。"}