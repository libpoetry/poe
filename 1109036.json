{"id":"1109036","title":"哭吴卿明辅二首","dynasty":"宋","author":"刘克庄","text":"水心文印虽传嫡，青出于蓝自一家。尚意祥麟来泰畤，安知怪鵩集长沙。忤因宫妾头无发，去为将军手污靴。他日史官如立传，先书气节后词华。吴兢史法蔡邕碑，每叹斯文尚在兹。老夺故交堪痛惜，晚徵集序未遑为。单传骨髓惟吾子，空呕心肝向阿谁。道远束刍携不去，覆翻遗墨岂胜悲。"}