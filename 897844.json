{"id":"897844","title":"泗州阻风七日投佛经祷斗山下","dynasty":"宋","author":"张耒","text":"山根受重渊，石脚插九地。千年无支祈，闭穴守禹誓。扁舟七日闲，浪作老龙戏。舟师慎艰险，长跪请佛事。晚山水如屋，晓山水如地。清平一潭风，浪阵卷旂旆。煌煌金仙语，鬼物所尊畏。无心服毒猛，慧眼出幽秽。人间慢圣贤，谆戒遭侮易。谁肯一卷书，脱此千里滞。"}