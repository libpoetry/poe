{"id":"757911","title":"拜新月慢","dynasty":"清","author":"苏穆","text":"嫩柳成阴，乱红飘砌，莫自登高临远。独立雕栏，问梁间双燕。向何处，特地、窥他画阁残梦，又误几番春浅。风雨凄凄，定蛾眉难展。记当时、薄醉桃花面。甚而今、暗里春光换。约得杜宇声声，奈南来无雁。正天涯、旅客愁中见。沉烟袅、一一回文篆。渐瘦却、镜里朱颜，待归来教看。"}