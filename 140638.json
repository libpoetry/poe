{"id":"140638","title":"寄题庄器之招隐楼","dynasty":"宋代","author":"张镃","text":"得时则为人，此固丈夫志。生前必功名，说实起后世。君看禹稷徒，乌有觊望意。偶然事逢手，势若破竹易。所以极万代，伟绩不可概。纷纷务勉强，指日敬声利。等观今昔为，迷悟由性异。庄侯海内士，岂特静者类。深叹末俗竞，懒赴殊科试。力田抄饭白，结屋傍山翠。受用已有余，推此更广施。名楼曰招隐，来者定费弃。我恨闻命晚，已买城北地。湖滨林麓幽，市远车马避。想像辋川宽，庶几盘谷邃。虽非千步门，肯换一品位。桃蒸春浪活，桂馥秋风至。其时思故友，命驾惊昼睡。堂堂无他言，握手笑相视。吾侪东西隔，橘枳本同味。中年各菟裘，要非太早计。何须并墙居，而后愿始遂。"}