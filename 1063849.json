{"id":"1063849","title":"游白鹿赠大希先","dynasty":"宋","author":"释德洪","text":"昔人隐临湘，解跨白鹿游。公来吊陈迹，但有林壑幽。春风扫夕阴，雌霓饮涧湫。披晴望形胜，衣裾空翠浮。道人高尻揖，自陈语和柔。乌犹为人好，草亦能忘忧。矧汝家临川，共饮西津流。欣然为题诗，清绝如霜秋。诗成又自录，小字如蝇头。意重恐难荷，乡义良已周。遥乘知兴耳，兴罢夫何求。我和无好语，效颦增叹羞。"}