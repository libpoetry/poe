{"id":"409935","title":"公园悼蔡会晚眺","dynasty":"近现代","author":"惺伯民","text":"立马邵阳最上峰，果然时势造英雄。袁家亦既摧河北，鲁仲胡为蹈海东。人影心争初月白，灯光血溅晚霞红。大名宇宙诚收得，治蜀如何问此公。松坡诚民国大伟人。此次追悼，余挽以联云：帝既摧秦问鲁连胡蹈东海；功诚治蜀在李严且哭南阳。是作仍不脱此意。足见文生于情，情之所至，不能夺也。"}