{"id":"1109628","title":"和忆幽谷二首","dynasty":"宋","author":"刘敞","text":"早闻幽谷未曾窥，翠壁清泉入梦思。到眼惜无名手画，醒心欣得醉翁诗。种花旧比甘棠树，刻石今成岘首碑。使我一麾从此逝，胜游当不减君时。深居忽忽春空过，积雨潇潇夏欲交。近砌梧桐新有荫，衔泥燕子总成巢。此邦卑湿酒长醉，随事文章亦解嘲。心远地偏人迹绝，漫劳三径数诛茅。"}