{"id":"236022","title":"古意·鸱鸮嘲凤凰","dynasty":"宋代","author":"李吕","text":"鸱鸮嘲凤凰，飞鸣竞啾啾。凤兮问彼鸮，见憎何因由。我居在丹穴，下瑞暂来游。梧桐与竹实，食息无外求。尔来挟妖怪，隐身向阴幽。所至兴祸事，觜爪藏戈矛。昼伏作鼠态，白日照可羞。臭腐适其愿，恶类自与俦。志尚素不同，何残风马牛。嗟予月旦评，岂论汝劣优。汝道自取薄，安得妄怨尤。自古盗憎主，何异鸱辈流。有如夫子圣，武叔非宿仇。臧仓沮孟氏，岂为鲁君谋。但当砺风节，汝自曲如钩。"}