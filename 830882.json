{"id":"830882","title":"玉漏迟 机杼，和雨丈韵","dynasty":"清末民国初","author":"程颂万","text":"银河天近晚。珠帘未上，一痕波浅。弄影纤纤，逗响乍停金钏。绾定情丝万缕，又暗把、回肠销倦。声乍转。萦香曳梦，似伊绵软。寄伊绝塞流黄，怕梦夐鸳机，雁边秋远。轧轧生寒，竟夕露凉酥腕。浑是残绒唾湿，料帘底、袖绡并卷。愁不见。空余旧情一段。"}