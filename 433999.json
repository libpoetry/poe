{"id":"433999","title":"石州慢","dynasty":"金末元初","author":"元好问","text":"儿女篮舆，田舍老盆，随意林壑。三重屋上黄茅，赖是秋风留著。旧家年少，也曾东抹西涂，鬓毛争信星星却。岁暮日斜时，尽栖迟零落。如昨。青云飞盖追随，倾动故都城郭。叠鼓凝笳，几处银屏珠箔。梦中身世，只知鸡犬新丰，西园胜赏惊还觉。霜叶晚萧萧，满疏林寒雀。"}