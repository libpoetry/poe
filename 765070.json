{"id":"765070","title":"凤凰台上忆吹箫 为梁万倩题方邵村画竹林书屋","dynasty":"清","author":"徐釚","text":"筛月笼烟，拂云捎粉，琅玕环绕墙头。正幽人睡熟，初捲帘钩。坐拥骚茵墨宝，红尘外、车马都休。山房好，鹅溪一幅，点染清秋。飕飕。潇湘南去，便渭川千亩，也为侬留。更干霄戛玉，遥和书楼。万籁萧萧静也，还舒啸、醉豁眸。难消受，百城南面，忘却閒愁。"}