{"id":"696932","title":"悲秋","dynasty":"明","author":"祝允明","text":"年年吟叹到悲秋，心语因循竟未酬。日似宝珠轻易掷，道如沧海等閒求。爱憎衮衮风千变，今古茫茫貉一丘。老子自怜深兴近，谯将双眼上南楼。荏苒来鸿去燕期，骚人切切有相宜。汉宫新调初翻叶，素女哀音半破丝。欲赋心怀无那意，少咨时事未能痴。长风短雨时时过，为暑为凉不可知。野老今年齐骑省，不从今日见毛斑。行过日月知多暇，坐爱星河不可攀。俯仰随时看物易，寻常谈事到身难。登登两屐江南阁，蒿目西风望子山。"}