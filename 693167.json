{"id":"693167","title":"题小鸾所居疏香阁 次长女昭齐韵","dynasty":"明","author":"沈宜修","text":"旭日初升榥，瞳胧映绮房。梨花犹梦雨，宿蝶半迷香。轻阴笼霞彩，繁英低飘翔。待将红袖色，帘影一时芳。海棠还折取，拂镜试新妆。新妆方徐理，窗外弄莺簧。远碧绕庭色，参差映日明。竹间翠烟发，竹外双鸠鸣。径曲繁枝袅，嫣红入望盈。博山微一缕，烟浮画罗生。芳树清风起，飘飖落霰轻。几点催花雨，疏疏入画楼。推帘望远墅，烂锦盈汀洲。昨夜碧桃树，凝云缀不流。朝来庭草色，挹取暗香浮。飞琼方十五，吹笙未解愁。次第芳菲节，清吟知未休。"}