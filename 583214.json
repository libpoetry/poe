{"id":"583214","title":"次贺志同侍御感怀韵时志同巡按福建闻京师大水抗疏请建储裁内侍时多忌之","dynasty":"明","author":"王缜","text":"豹变增文采，鸿飞振羽仪。至诚能动物，直道不随时。日远容光射，天高化轴移。从来忠烈士，铁石托盟期。皂囊全气节，白简肃容仪。闽海澄清日，虞廷纳谏时。霜飞妖祲息。风捲宿云移。世路真多险，明良自有期。"}