{"id":"702054","title":"寄沈比部谪戌神电诗四首","dynasty":"明","author":"曾仕鉴","text":"道值投荒日，恩深报国年。馀生辞槜李，垂死到炎天。去住君亲系，安危宰相悬。亦知魑魅喜，敢望圣朝怜。巫咸不可问，独醒近何如。五岳图空负，三湘泪未疏。名收党人籍，章入史臣书。客莫歌哀郢，猩猩傍谪居。金鸡何日赦，丘壑梦常依。绛缃怜何罪，苍生望早归。传经资旅食，裂黻制戎衣。目断南来雁，逢春又北归。削迹归何晚，排阍死不辞。卧苫黄阁日，疏草白云司。戌远身仍锢，天高哭岂知。世人那免忌，吾道转堪疑。"}