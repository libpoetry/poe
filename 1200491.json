{"id":"1200491","title":"送金华黄晋卿之诸暨州判官","dynasty":"元","author":"宋无","text":"夫子今衡鉴，斯文属在兹。擅场年鼎盛，抱业器瑰奇。鹗荐崭头角，莺迁奋羽仪。词源倾渤澥，笔阵偃蛟螭。太极钩深赋，先儒射策辞。秋闱前决胜，春榜后名驰。激切波澜立，镌镵物象危。光芒牛斗宿，标格凤凰池。袍色宫花称，才华制草宜。马骄曾杏苑，胪唱果丹墀。王事勤州佐，官联逼郡麾。谈经犹宝地，视篆必瓜期。渐觉要章宠，徐看利泽施。治应黄霸最，民定邵棠思。《郢雪》聆高调，郇云喜近披。晚陪灵运屐，早访董生帷。梓匠宁辞斲，樗材忝辱知。尘凡劳点化，传玩指瑕疵。我自哀王粲，伊谁说项斯。碧山招未隐，白发病相欺。岁晏空江急，风回落木悲。雨来孤枕夜，梦别故人时。留滞飘蓬梗，攀援折桂枝。愿言多善政，尚得播声诗。"}