{"id":"131119","title":"行路易送陈晟谋仕","dynasty":"宋代","author":"陈著","text":"行路易，行路易，方寸中閒是天地。诗书能生万里翼，一出门外风云起。彼水马儿如江河，彼醯鸡辈知瓮耳。汝今此行有足行，我为之喜非徒喜。先生在前充安公，后学在侧太初子。如舟顺流帆佐使，如辕欲南车有排。有文举表人已羡，入夫子门谁敢议。机会来时非偶然，功名发轫斯可矣。岂知我，犹望汝，谦以养高勿自高，虚以求是勿自是。觅慈湖，拜象山，不见了翁愧程氏。终为巍巍大儒宗，可是录录常流士。自顾衰景薄下舂，聊写苦语累行李。行路易，行路易，易处有难从此始，试深思之有余味。"}