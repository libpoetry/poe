{"id":"1091194","title":"贵游行","dynasty":"宋","author":"薛季宣","text":"沙堤大盖何穹窿，底人佩玉鞍蒙狨。傔如熊虎马游龙，谁何出入咸阳宫。笑刀瓠体颜芙蓉，步趋持重为雍容。诸侯爰统掌百工，调元为职裨九重。万钱一食声鼓钟，犹言下箸终无从。异时糠啖肠不充，家徒壁立其室蓬。抄撮语丽文彫虫，绘为绣句欺南宫。不分菽麦俦知侬，且无万卷浇胸中。脂韦媕婀陈小忠，竭民膏髓自为功。榻前触事惟迎逢，肯思责难始为恭。君王谓贤拜三公，门如沸汤贿赂通。财侔县官邑侯封，积金犹欲齐灊崇。家有钱炉非范铜，卖官鬻狱扬成风。后房的灿燕支红，皆民女妇来无踪。有忧失得常忡忡，杀贤贼能摧英雄。汲将同类塞要冲，害苗之心饶蝗螽。忽弯射羿逢蒙弓，怡然自得豁心胸。黯如抹漆何赤衷，问人自欺咤匪躬。高自标置人盲聋，言立便拟称儒宗。学禅逃俗坐谈空，元非友朋相磨砻。世间将谓无轲雄，言出波流士与农。却矜巧宦官既穹，笑伊鲁儒嗟道穷。那知达人节青松，视而土苴及蛆虫。古今异时理道同，奸邪未必皆令终。君不见晋朝失国隳金墉，为奴为胔岂惟怀悯巡北戎。"}