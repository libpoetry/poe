{"id":"73079","title":"水龙吟·送程达之万户还宣城","dynasty":"元代","author":"张之翰","text":"我从年少知君，胸中气与秋天杳。天戈南下，几番屯戍，几番征讨。笔砚从戎，诗书为将，世间元少。想何如静处，求田问舍，便辞得、功名了。兵府水围山绕。尽雄深、不妨吟稿。秋高时候，羽书催急，渡江须早。号令重明，角声风冷，剑华霜晓。要从今，做取十分事业，恰归来好。"}