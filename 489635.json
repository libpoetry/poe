{"id":"489635","title":"花游曲","dynasty":"明","author":"袁华","text":"暖云霏雾摇空濛，游丝弱絮萦柔风。木兰载春石湖里，呼弄璚英掬春水。铁龙飞霜招羡门，鸾旌小队青霓裙。凌波双飞动尘步，冶情漫忆鸳鸯墓。蹋春挝鼓能几来，便须一饮三千杯。血色蒲桃凝冰盌，郁轮袍催紫檀板。云旗缥缈青鸟西，口衔红巾缄旧题。璚林宴中探花使，骰子逡巡赐绯四。醉携红袖写银笺，不数公子花游篇。"}