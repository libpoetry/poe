{"id":"530726","title":"蒙鸠篇","dynasty":"明","author":"杨慎","text":"辞家乡，去亲爱。远从军，万里外。日暮旷野，霜风冻我。有夫行恻，营巢寄所。蒙鸠语老鸱，摘巢抨去之。老鸱言：此鸟是凤凰，抨之恐不祥。但可嚇去之，不令在我傍。凰止凤飞，羽毛摧颓。五里一返顾，十里一徘徊。山川嵯峨，嵚岑隐阿。且饮晨露，飧朝霞。祸无常门，福无常家。咄嗟呼，伤哉谓之何。"}