{"id":"436606","title":"承二公宠和复用元韵","dynasty":"金末元初","author":"李俊民","text":"脱却朝衫著纻麻，残年犹复梦京华。世情共指鹿为马，天意反教龙作蛇。白发不公人易老，青山有素恨无涯。那禁送别东郊外，满目离离溅泪花。有客衡从说蓺麻，要教身后见西华。若为养得能言鸭，未解除他引睡蛇。归去稍知闲气味，荒唐犹种老生涯。眼前浮世凭谁问，独倚东风看落花。"}