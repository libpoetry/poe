{"id":"1041536","title":"和永叔鸣鸠诗","dynasty":"宋","author":"刘敞","text":"晴鸠欢求雌，雨鸠闹逐妇。天地有晴阴，嗟尔何欣复何怒。柔桑如云春暮时，吴蚕半眠紫葚肥。食不过数粒，寝不过一枝。妇子相安可以老，何用汲汲合且离。雷公号呼风伯舞，天借之权作霖雨。可怜汝愚终不省，反室于怒谁哀汝。昔人恶尔巧，今人笑尔拙。巧不得近瑶台，拙不能保家室。尔巧尔拙非汝情，天机回阖难自平，世人假尔推阴晴。"}