{"id":"1111581","title":"感兴","dynasty":"宋","author":"利登","text":"圣域久芜漫，功利时竞趋。管晏苟有实，安必世唐虞。开明周孔心，赖有伊洛儒。古来正其心，平治信有馀。彼哉典午时，相师谈清虚。未知千载人，视今又何如。寂寂卧空昼，忧怀忽无端。揽衣乱西涧，复此凌西山。春事已无多，半消霜霰间。狂风更甚雨，时蔽江南天。寒草昔衰靡，及兹秀平阡。日晚幽阳生，馀光草中妍。徘徊桃李花，瑟瑟飘寒烟。"}