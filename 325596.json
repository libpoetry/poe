{"id":"325596","title":"探春慢·独游极乐寺见海棠已残","dynasty":"清代","author":"张祥河","text":"花烂当春，人閒似我，招寻独在芳径。颇绕溪流，便离尘境，到眼一泓明净。看竹看桃杏，又看到、海棠红剩。剩将几曲愁心，辘轳同袅金井。莫是么禽唤起，教如睡香魂，枝上催醒。宿雨阑低，晓阴篱短，次第欲斜还整。恻恻轻寒意，浑不耐、蝶衣飘影。细数韶光，封姨何事吹紧。"}