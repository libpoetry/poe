{"id":"424145","title":"八声甘州·辛酉季春，孤屿文丞相祠祀事礼成，集慎社同人即集澄鲜阁禊饮，次韵奉和林丈鹍翔","dynasty":"近现代","author":"黄光","text":"镇中川丞相旧祠堂，愔愔起灵风。叹江流不返，潮消潮长，淘尽英雄。又是春归时候，鹃血旧啼红。多少兴亡恨，塔影摩空。三见蓬瀛浅后，只荆驼影外，灰劫重重。有油幢新第，何处表孤忠。且招邀、题襟旧侣，把满怀、豪气付杯中。颓然也，作神州梦，俯瞰鱼龙。"}