{"id":"1062731","title":"宣和四年五月辛亥诏以神宗皇帝所书鼎说十二字藏于延英阁臣鼎臣赋诗以纪其事","dynasty":"宋","author":"赵鼎臣","text":"孤臣生苦晚，仅及熙宁初。虽沾化育恩，不睹衣冠馀。呜呼丕显哉，谟训存诸书。议论略秦汉，制作追唐虞。每闻父老言，太息涕泪濡。不意垂老年，观此河出图。禹鼎沦泗水，异说纷相诬。蔽之十二言，一洗诸儒迂。天意盖若曰，世定后圣无。要当缵禹功，千载与之俱。各力所未遑，翼子其付诸。崇宁果图功，继志若合符。屹然奠九鼎，四海安覆盂。此书天所锡，制器实权舆。岩岩宝阁尊，万灵所依于。嗟尔九州民，跂行与蹶趋。瞻之必稽首，过者当下车。"}