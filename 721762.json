{"id":"721762","title":"荷叶","dynasty":"明末清初","author":"屈大均","text":"水冷钱难大，田田未直荷。须知花太少，总为叶偏多。笋嫩鱼休食，茎疏鹭好过。池吹香气满，奈尔惠风何。出水同菱叶，参差点镜心。鱼穿无大小，鹭立有浮沉。雨过珠难驻，风来香易侵。频令溪女爱，色比翠裙深。似欲随波去，风吹渐满塘。下穿芦笋小，上拂柳丝长。舒卷多乘夜，芬馨为向阳。持来供枕簟，一夏足清凉。"}