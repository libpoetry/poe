{"id":"525955","title":"题罗侍御所藏周必都古松障","dynasty":"明","author":"顾璘","text":"昔年我登柱史堂，古松画障何昂藏。樛枝从容豸角劲，霜皮错落龙鳞苍。不知墨干凡几尺，气势直欲凌云长。移床盘桓坐其下，六月不热回清凉。毕宏韦偃骨已朽，乃有周老传芬芳。祇疑画手太奇崛，人间无此真栋梁。昨经南湘湘水曲，夹道万株俱突兀。根老居人忘岁年，阴深过客逃炎燠。郡斋正当苍翠中，三岁捲帘看不足。鹳鹤秋栖不敢定，猿猱夜度愁还哭。有时枕书相对眠，宛在君家画图宿。君今作牧向东鲁，泰山大夫更奇古。我诗恐未尽君意，请君自作乔松谱。"}