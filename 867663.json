{"id":"867663","title":"六亭","dynasty":"宋","author":"史弥宁","text":"我不能如叔子登岘首，名配此山垂不朽。又不能如少陵登吹台，酒酣怀古胸崔嵬。但见穹崖翠阜清绝处，爱此出奇不尽之诗材。邵阳城中景何好，峻屏四面森围绕。西南诸峰尤蔚然，地接衡庐青未了。天将图画开湘堧，云木罗立呈鲜妍。上有蝉联百雉之粉堞，下有鳞差万瓦之晴烟。人指山形似龙跃，绣谷峥嵘露头角。遐观捧出颔底珠，背负凌虚势腾踔。一爪突起扶杏冈，一爪盘踞苍雪傍。翘尾蜿蜒卷寒碧，便拟为霖苏八荒。老我跻攀兴不浅，醉吟拍拍诗瓢满。祇言此乐与人同，谁子看山能具眼。"}