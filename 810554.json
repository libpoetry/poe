{"id":"810554","title":"醉后放言","dynasty":"清","author":"马朴臣","text":"我本无生忽生我，一生我后累无端。思量堕地一声哭，领取为人万种难。凤翼龙鳞天路滑，鼠肝虫臂梦痕酸。昏蒙终古谁先觉，只有庄周蝶境宽。静里咀含味更余，我怀颇与世情疏。伤生事众偏诬酒，致困途多莫怨书。愁垒有杯犹可却，饥肠无字欲何如。虽然此语何人信，只合诙谐海大鱼。"}