{"id":"813769","title":"萧闲堂读书用樊榭城西读书杂兴韵寄示立斋二弟","dynasty":"清","author":"沈世良","text":"解嘲谁计腹便便，自爱巾瓶结净缘。入世无心同叔宝，故人耽读有盈川。烛奴寂寂东西屋，月子湾湾上下弦。憔悴天涯乌帽客，晚芦寒荻北来船。极天鸿雁怆离群，第五名曾汐社闻。狂客长瑜原善谑，酒人孙楚早能军。对床旧约愁听雨，异地思亲独望云。难得读书行万里，故山猿鹤莫移文。"}