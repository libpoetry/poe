{"id":"135210","title":"史少师赐第赏芍药分韵得木字","dynasty":"宋代","author":"楼钥","text":"帝城有仙山，双径森万玉。洞户入深窈，突兀见华屋。相君领众客，红药想芬馥。霜刀妙裁剪，烟脂点冰轂。枝弱不胜花，翠叶共斜矗。向来争春风，桃李愧粗俗。百卉纷何在，庭树拥新绿。此花丈人行，俨立见幽独。相君戴花笑，和气俱可掬。人言此花胜，相君意倾属。谁知心广大，何物不蒙福。岂以庭中花，而肯弃凡不。君看择胜具，所在可追逐。自言居闲时，情话会亲族。一花有可观，烂赏费银烛。此心何拣择，寓意本无欲。以此宰天下，以此镇藩服。儿童与走卒，人人歌相国。有能达此观，春风四时足。"}