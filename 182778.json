{"id":"182778","title":"刍车吟·京师患无马","dynasty":"宋代","author":"孔武仲","text":"京师患无马，有马患乏刍。长鞭随牛牛引车，三冬以来要贮积，十倍之价在须臾。都城之物不便美，枯笋宿菜供庖厨。况此剉秣岂能足，杂以豌豆调陈麸。却思当年在江湖，绿阴苒苒如云敷，百马嘶齕皆自如。安知入市比金玉，风物陡逐山川殊。马饥且瘠不足怪，壮士犹有釜生鱼。"}