{"id":"38722","title":"览古·晁错抱远策","dynasty":"唐代","author":"吴筠","text":"晁错抱远策，为君纳良规。削彼诸侯权，永用得所宜。奸臣负旧隙，乘衅谋相危。世主竟不辨，身戮宗且夷。汉景称钦明，滥罚犹如斯。比干与龙逢，残害何足悲。绛侯成大绩，赏厚位仍尊。一朝对狱吏，荣辱安可论。苏生佩六印，奕奕为殃源。主父食五鼎，昭昭成祸根。李斯佐二辟，巨衅钟其门。霍孟翼三后，伊戚及后昆。天人忌盈满，兹理固永存。方知得意者，何必乘朱轮。灭景栖远壑，弦歌对清樽。二疏返海滨，蒋诩归林园。萧洒去物累，此谋诚足敦。"}