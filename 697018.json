{"id":"697018","title":"少宰赵公拜相寄贺八章","dynasty":"明","author":"胡应麟","text":"一夜求贤诏，欢呼万国同。谟谋咨大老，启沃仗元功。绝域车书会，中天剑舄崇。异时评太史，何羡帝臣风。翊运逢明主，匡时倚上材。尊荣逾四岳，宠渥重三台。瀫水初调鼎，华阳已筑台。早知霖雨泽，六合净炎埃。玉铉调贤佐，金瓯扈圣朝。群龙齐捧日，双凤各凌霄。大业皋夔近，荣名稷契遥。蓬莱云五色，烨烨近人飘。满目乾坤事，关心社稷臣。八荒悬密勿，九域藉经纶。煖阁调羹夜，平台赐宴辰。好将司马业，传播外番人。六馆推名德，三司备羽仪。麻宣鳷鹊殿，草辍凤凰池。礼乐重兴日，诗书再睹时。太平方有象，宁讶庙堂迟。凤诰辉纶綍，龙光切冕旒。坐调中极鼎，永作大川舟。八表清风被，三朝壮节留。长安贵游满，处处撤行驺。尚记临轩日，龙头曳佩环。帝心悬北斗，人望切东山。燮理阳春布，论思乙夜閒。万方伊葛想，翘首玉宸班。上相同心日，真儒佐命年。白麻初翊圣，黄阁骤招贤。吐握回三代，吹嘘动八埏。肯教扬马辈，头白卧林泉。"}