{"id":"1046547","title":"寄题定州杨君园亭","dynasty":"宋","author":"刘挚","text":"隐不在山壑，名园抱南城。梧竹有远韵，泉石非世声。林花品莫数，野鸟驯不惊。主人堂其间，对境心已清。举遗笑录录，放言独冥冥。新诗写闲逸，其声自和平。吾尝攻风俗，燕赵义而诚。自古志慷慨，其人尚功名。苟非胜绝地，乌可夺其行。士于内与外，罕能权重轻。主人不待识，定无俗世情。"}