{"id":"898289","title":"漫浪翁","dynasty":"宋","author":"张耒","text":"堂有书万卷，园有竹千竿。逍遥于其间，漫浪追昔贤。乃祖首阳人，疾世饿空山。堂堂秘书公，赤手犯鲸鳣。后来得吾子，门户真有传。已信怀道贵，预知行世艰。婆娑欲头白，不肯弹其冠。我顷未见之，千里知肺肝。不惜委珠玉，投我书数编。我穷安放逐，老去颇知田。君独胡取之，学问考渊源。江乡岁已晏，幽独抱悁悁。何当一杯酒，与子相周旋。"}