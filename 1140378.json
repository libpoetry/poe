{"id":"1140378","title":"姚氏生男歌","dynasty":"宋末元初","author":"陈普","text":"开乾枢，转地轴，喜气郁葱充阎闾。一点文星降天阙，女郎捧得掌中珠。破晓儿童忙报道，以璋作獐大笔书。才过五日便呱泣，古称英物竟不虚。山灵钟秀产英杰，冰肌玉骨色清癯。孔释果然亲抱送，天上麒麟汗血驹。于公积德加厚地，衮衮公侯尽有馀。从今生一必生二，续作杜陵歌二雏。五桂争秀椿未老，兰孙竞出新根株。矧彼开元衣钵在，有例有样非敢谀。当年秀发名登于桂籍，作个公卿岂肯卑微欤。"}