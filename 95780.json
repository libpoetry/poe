{"id":"95780","title":"重赋畏知寓斋","dynasty":"宋代","author":"赵蕃","text":"君昔少年日，起家官帝城。诸公盛称许，往往动得名。夷途一步趋，可到公与卿。永怀松柏坚，高谢桃李荣。谥斋乃曰渐，毫发无妄行。惟时尹夫子，犹躬南山耕。是公妙言语，一字与不轻。铭能为君述，君志益以明。蹉跎才几何，白发殆数茎。低回尚前衔，牢落方南征。潇湘清绝地，屈贾放逐情。感今重恻古，慨叹识此生。究竟渐之义，顾未忘蘖萌。彼哉少年事，老矣夫何营。彻之易以寓，俯梦仰辄惊。何止宦为客，身悟浮云更。南轩子张子，好学如玄成。奋然吐长句，真觉万户轻。尹张志则异，与君尽同盟。见君极空洞，不比小器盈。嗣宗绝臧否，白眼常若瞠。司马万事好，是中差自宏。看君接物际，二士盖熟评。君今家山居，扁榜犹在桁。傍陈漆园书，立参舆倚衡。因兹大有得，居穷亦如亨，嗟我道学晚，颇困尘网缨。性又多忤物，举足逢沟阬。誓将过君斋，指南问初程。但恐持寸莛，莫致洪钟鸣。"}