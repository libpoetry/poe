{"id":"432999","title":"东事近感二首","dynasty":"近现代","author":"胡雪抱","text":"西风鸭绿惨菰蒲，策画恢奇快剪屠。诈楚狡谋天下罪，椎秦忠愤几人无。陆沉坐盼龙蛇动，巢覆难终鴳雀娱。玉版未雕方物在，可还遥遗一箪珠。消息惊心入雉门，方前沿革怕深论。已胜素服为郊哭，曾奉黄麻说帝恩。唇齿亲情焉不切，皮毛国体且难存。汉江犹有痴儿女，痛爇残香冀返魂。"}