{"id":"491642","title":"燕喽喽","dynasty":"明","author":"刘崧","text":"燕喽喽，羽缡徙，飞来飞去无休时。主家门户已零落，泊向门前枯树枝。枯树枝落多风雨，欲止还惊不能住。一身投迹无所托，百口衔泥竟何补。燕喽喽，羽扑簌，朝出愁飞暮愁宿。杏梁暗逐綵云空，翠幕珠帘梦相逐。社日欲过桃花稀，百鸟争巢春食肥。池南华屋馀青草，落日时来掠地飞。"}