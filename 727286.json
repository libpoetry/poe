{"id":"727286","title":"周祀圜丘歌十二首 其六 云门舞","dynasty":"南北朝","author":"庾信","text":"献以诚，郁以清。山罍举，沈齐倾。惟尚飨，洽皇情。降景福，通神明。岁之祥，国之阳。苍灵敬，翠云长。象为饰，龙为章。乘长日，坯蛰户。烈云汉，迎风雨。六吕歌，云门舞。省涤濯，奠牲牷。郁金酒，凤凰樽。回天眷，顾中原。礼将毕，乐将阑。回日辔，动天关。翠凤摇，和鸾响。五云飞，三步上。风为驭，雷为车。无辙迹，有烟霞。畅皇情，休灵命。雨留甘，云馀庆。"}