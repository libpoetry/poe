{"id":"1054751","title":"道伦竹阁","dynasty":"宋","author":"黄裳","text":"曾看孤山翠微麓，回环阁下千茎竹。醉吟先生唐室贤，洒落情怀出流俗。赤城德士攀高风，特借嘉名榜山腹。雪霜难犯为心虚，直节凌云耸苍玉。月华弄影无纤尘，合有丹霄凤来宿。赵州庭柏如己知，扫却閒言且观独。九年当作无生游，慎勿窥红堕私欲。况是天台掌仙箓，炼矿成金石龙谷。落花流水好寻真，岂特萧萧阁前绿。"}