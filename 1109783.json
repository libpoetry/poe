{"id":"1109783","title":"追和渊明贫士诗七首","dynasty":"宋","author":"刘黻","text":"贫士何所营，但知贫可依。日月照不尽，朝暮常分晖。水瘦鱼自跃，林寒鸟亦飞。纷纷苦多求，此境谁同归。石田久不种，难免良夜饥。饥本士之常，独抱嫠妇悲。把书不释手，非志冕与轩。昔有董仲舒，三载不窥园。道味归肝脾，遑恤厨无烟。家贫未为贫，有书足可研。寤寐千载心，俗子难与言。勿叹师友寂，日日亲圣贤。高山与流水，妙趣归之琴。吾愧学未成，匪叹无知音。但向胸中会，毋劳指下寻。种菊或可茹，得酒聊复斟。穷达非所期，动静一以钦。发为琴之声，邈矣天地心。平生抱狷介，深愧唾面娄。蒿莱常闭门，与世疏应酬。奈何世患稔，鲠鲠如马周。颠顿亦良苦，饥羸非所忧。皇路益以榛，忍作寒蝉俦。口祸渺无际，困辱祗自求。静对松竹枝，一尘无相干。饮酒不至醉，读书匪求官。畦瘠多种菊，采采亦可餐。衣冠背时样，笔砚同岁寒。但求圣贤心，肯效儿女颜。纷纷往来者，笑我柴门关。人生特寄耳，何往非萍蓬。世挟智反愚，予谓拙乃工。渊明有姱节，高迈疏与龚。大抵豪杰士，所见自略同。箪瓢非遂穷，轩冕岂真通。倘不达至理，冥雾将奚从。扁舟溯西江，忽抵梅花州。二忠俨遗像，予愧非其俦。肝胆照冰雪，要亦狷者流。言直不砭时，掇祸贻亲忧。山禽似相盼，来往疑劝酬。阒坐生万感，矫首观前修。"}