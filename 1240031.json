{"id":"1240031","title":"纪行诗八首 其七 清口","dynasty":"元末明初","author":"张羽","text":"豁达两河口，前与黄河通。高岸忽斗折，清淮汇其中。甘罗城在南，韩信城在东。一为秦人英，一为汉家雄。人生有不死，所贵在立功。方其未遇时，鹿鹿何异同。时命苟未会，丈夫有固穷。舍舟登高防，岁暮百草空。坡陀陇亩间，一二老弱翁。遗迹不可问，但见荒榛丛。行行重回首，目断双飞鸿。"}