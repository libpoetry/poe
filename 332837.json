{"id":"332837","title":"醉蓬莱·寿张温如中丞六秩","dynasty":"清代","author":"梁清标","text":"想中丞当日，节拥西江，泽流南浦。滕阁凭阑，看珠帘飞雨。拂袖归来，沉枪苔卧，付酒经茶谱。油幕功成，经纶垂手，烟霞结侣。骀荡春风，门前列戟，笑引金樽，莱衣争舞。花满楼台，道先生初度。将相神仙，公今兼矣，更何人堪伍。牙拍清丝，倚灯频奏，铙歌朱鹭。"}