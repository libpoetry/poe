{"id":"303556","title":"买陂塘·题朱竹垞静志居琴趣后","dynasty":"现代","author":"黄祝蕖","text":"叹从来风流才子，文章罪孽难数。赐书门第声华重，人似少年徐庾。裁笛谱。定风月莺花，多少闲情绪。金荃几部。把白纻清歌，红牙细拍，字字按宫羽。当年事，传遍旗亭乐府。销魂真个如许。多情拚堕犁泥狱。试问人生何苦。留绮语。并诗卷风怀，未肯轻删去。有人和汝。向江北江南，绿纱窗底，同听杏花雨。"}