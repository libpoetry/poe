{"id":"14641","title":"游南亭夜还叙志七十韵","dynasty":"唐代","author":"柳宗元","text":"夙抱丘壑尚，率性恣游遨。中为吏役牵，十祀空悁劳。外曲徇尘辙，私心寄英髦。进乏廓庙器，退非乡曲豪。天命斯不易，鬼责将安逃。屯难果见凌，剥丧宜所遭。神明固浩浩，众口徒嗷嗷。投迹山水地，放情咏离骚。再怀曩岁期，容与驰轻舠。虚馆背山郭，前轩面江皋。重叠间浦漵，逦迤驱岩嶅。积翠浮澹滟，始疑负灵鳌。丛林留冲飙，石砾迎飞涛。旷朗天景霁，樵苏远相号。澄潭涌沉鸥，半壁跳悬猱。鹿鸣验食野，鱼乐知观濠。孤赏诚所悼，暂欣良足褒。留连俯棂槛，注我壶中醪。朵颐进芰实，擢手持蟹螯。炊稻视爨鼎，脍鲜闻操刀。野蔬盈倾筐，颇杂池沼芼。缅慕鼓枻翁，啸咏哺其糟。退想于陵子，三咽资李螬。斯道难为偕，沉忧安所韬。曲渚怨鸿鹄，环洲凋兰mL。暮景回西岑，北流逝滔滔。徘徊遂昏黑，远火明连艘。木落寒山静，江空秋月高。敛袂戒还徒，善游矜所操。趣浅戢长枻，乘深屏轻篙。旷望援深竿，哀歌叩鸣艚。中川恣超忽，漫若翔且翱。淹泊遂所止，野风自颾颾。涧急惊鳞奔，蹊荒饥兽嗥。入门守拘絷，凄戚增郁陶。慕士情未忘，怀人首徒搔。内顾乃无有，德輶甚鸿毛。名窃久自欺，食浮固云叨。问牛悲衅钟，说彘惊临牢。永遁刀笔吏，宁期簿书曹。中兴遂群物，裂壤分鞬櫜。岷凶既云捕，吴虏亦已鏖。捍御盛方虎，谟明富伊咎。披山穷木禾，驾海逾蟠桃。重来越裳雉，再返西旅獒。左右抗槐棘，纵横罗雁羔。三辟咸肆宥，众生均覆焘。安得奉皇灵，在宥解天韬。归诚慰松梓，陈力开蓬蒿。卜室有鄠杜，名田占沣涝。磻溪近余基，阿城连故濠。螟蛑愿亲燎，荼堇甘自薅。饥食期农耕，寒衣俟蚕缲。及骭足为温，满腹宁复饕。安将蒯及菅，谁慕粱与膏。弋林驱雀鷃，渔泽从鳅魛。观象嘉素履，陈诗谢干旄。方托麋鹿群，敢同骐骥槽。处贱无溷浊，固穷匪淫慆。踉跄辞束缚，悦怿换煎熬。登年徒负版，兴役趋代鼛。目眩绝浑浑，耳喧息嘈嘈。兹焉毕余命，富贵非吾曹。长沙哀纠纆，汉阴嗤桔槔。苟伸击壤情，机事息秋豪。海雾多蓊郁，越风饶腥臊。宁唯迫魑魅，所惧齐焄藨。知罃怀褚中，范叔恋绨袍。伊人不可期，慷慨徒忉忉。"}