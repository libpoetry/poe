{"id":"270665","title":"满江红·拾瑶亭中秋宴集，再次顾庵学士韵","dynasty":"清代","author":"宋荦","text":"澹荡西风，尽吹却、鳞鳞鱼涨。高会处、银蟾乍涌，清光无恙。桂影婆娑河汉外，露华沾洒梧桐上。正遥天、一片好秋容，来相饷。擎玉斗，香醪漾。按象板，吴儿唱。渐更深漏转，薄寒初酿。谁继谢庄今夜赋，空传公远当年杖。羡素娥、相对舞霓裳，纷千状。"}