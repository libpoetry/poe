{"id":"770646","title":"南下洼钓鱼","dynasty":"清","author":"曾习经","text":"乐方难具陈，时复从儿嬉。及晡理钓竿，起行芦之漪。小雨不作难，好风来无倪。信手忽有得，一寸具鳞鬐。童稚竞欢哗，我亦微拈髭。意适无大小，手眼殊忘疲。一盂暂为盛，携归供盆池。家人闻得鱼，逼观色都怡。陋哉韩文公，即事多涕洟。作诗赠侯喜，较量铢与锱。横江遮紫鳞，亦复宁许奇。"}