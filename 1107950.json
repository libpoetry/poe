{"id":"1107950","title":"长相思","dynasty":"宋","author":"石孝友","text":"你又痴。我又迷。到此痴迷两为谁。问天天怎知。长相思。极相思。愿得因缘未尽时。今生重共伊。红依稀。绿依稀。寒勒花梢开较迟。蝶魂空自迷。怕人疑。使人疑。人道闲愁想未知。歌眉因甚低。蝶团飞。莺乱啼。陌上花开人未归。碧台歌舞稀。月入扉。风满帷。坐到黄昏人静时。清愁君不知。树槎牙。冰交加。冷艳疏疏瘦影斜。几枝梅放花。天一涯。语三叉。已是情多怨物华。那堪更忆家。"}