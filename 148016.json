{"id":"148016","title":"贺新郎·题吴江","dynasty":"宋代","author":"刘仙伦","text":"重唤松江渡。叹垂虹亭下，销磨几番今古！依旧四桥风景在，为问坡仙甚处。但遗爱、沙边鸥鹭。天水相连苍茫外，更碧云去尽山无数。潮正落，日还暮。十年到此长凝伫。恨无人、与共秋风，鲙丝莼楼。小转朱弦弹九奏，拟致湘妃伴侣。俄皓月、飞来烟渚。恍若乘槎河汉上，怕客星犯斗蛟龙怒。歌欸乃，过江去。"}