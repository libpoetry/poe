{"id":"1056631","title":"忆亨甫","dynasty":"宋","author":"吕南公","text":"诗老海上去，三年断音尘。初非乘桴行，正以廪食勤。梦想不悟远，声容藐难亲。忍无一纸书，不寄故国人。昨日见其子，来归自东滨。能言别后意，憔悴不可闻。一被吏责绕，心肠载愁轮。忘餐蹑偷党，阅月驰空村。劳事欲歌咏，匆匆未成文。遂于笔砚间，章句绝所陈。亦复病肺渴，寻常废清樽。唯馀满颔须，增进玉雪痕。伊昔坐学舍，萧条恨长贫。题诗日数首，大醉必继旬。仰望官禄户，谓如隔天云。岂思曳尾龟，胜却居槛猿。不肯空谷卧，愿为监绶奔。毫釐一失差，千里岂得论。嗟我实蹇拙，平生畏侯门。乃无诗老愁，何耻鸟兽群。"}