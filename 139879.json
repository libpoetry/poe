{"id":"139879","title":"汪漕使即梅圃作浮月亭追和古诗余亦补和","dynasty":"宋代","author":"魏了翁","text":"一元播群卉，其气清以馥。诗人竞称许，胡然於梅独。黄宫播雷鼗，玉管动葭毂。惟梅命於阳，清艳照朴蔌。正冬白堆墙，初夏黄绕屋。纯乾禀自高，奚止香百斛。又从晏阴后，仍作来年复。番君为筑亭，挥弄月盈掬。可敬不可玩，醉语惧三渎。"}