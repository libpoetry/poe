{"id":"1092554","title":"续南有樛木","dynasty":"宋","author":"曾丰","text":"彼樛者木，轮囷其质。既干既跋，匪枉伊直。时乎倒植，自卑自抑。胶轕蟠屈，形诡貌谲，于时好乎弗适。彼樛者木，拥肿其资。既节既枝，匪正伊攲。时乎倒垂，自抑自卑。勃窣离奇，根恬蒂怡，于性元兮弗迷。弗适时好，暴客不到。暴客不到，轶出乎危道。弗迷性元，灵主长存。灵主长存，驯入乎妙门。危道我出，妙门我入。有谓我为兮不才之物。不谓我得兮不才之物。"}