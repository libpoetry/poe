{"id":"607610","title":"赠赵祭酒汝师","dynasty":"明","author":"曾仕鉴","text":"今代推贤隽，如公复几人。文章高侍从，礼乐重成均。白雪传家学，青云报主身。虞山曾泽雾，燕市几看春。岂谓沉金马，犹能对木麟。弹章关宰执，法网及词臣。肮脏元遗众，艰危却任真。千秋悲扼腕，九庙监批鳞。乘筏聊沧海，鸣珂又紫宸。乾坤纷一弈，日月转双轮。汲黯还朝早，王褒献颂辰。承明容出入，密勿待经纶。泰运回三极，皇风扇八垠。龙门纡宦辙，虎观领儒绅。紫气金陵接，玄湖璧水邻。谈天疑碣石，开阁近平津。汉士桥门列，周王石鼓陈。然藜销永夜，挥麈失纤尘。志大符忧杞，书成准过秦。建储言激烈，斩佞事酸辛。灾异占仍满，流移报屡频。世今凭疏草，君莫话思莼。以我伤怀璞，为儒愧席珍。游梁司马倦，归洛敝貂贫。旅梦惊浮梗，穷愁过采薪。瘴乡临浩淼，庾岭隔嶙峋。勋业存公等，匡扶系国钧。诗堪赓蟋蟀，画许肖麒麟。力睹回天并，恩覃湛露匀。向来歌击壤，思作太平民。"}