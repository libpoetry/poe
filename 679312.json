{"id":"679312","title":"示祈雨官吏","dynasty":"明","author":"杨巍","text":"官吏闵民旱，祈祷意颇敦。六月仍不雨，四野净如髡。呼前告官吏，恐未究其源。自从前岁涝，秋禾无一根。正赋不能入，兼之工役繁。政令如水火，徵求到鸡豚。今日卖其子，明日复鬻孙。子孙已卖尽，里胥还扣门。守令犹不知，况能达至尊。人道良多舛，天心岂少恩。所贵修政事，及时救元元。爱人与节用，鲁叟非空言。"}