{"id":"431871","title":"阻浅五日又值风雨书此拨闷","dynasty":"近现代","author":"许宝蘅","text":"载酒频年作浪游，东西南北任淹留。从来欲住偏难住，到此言愁始是愁。风片雨丝秋半夜，天关地户客孤舟。茫茫眼底情何限，潦倒新停白玉钩。冯夷作剧太无聊，滞我行装惨不骄。云汉歌残龙戏雨，天河望断鹊飞桥。持符欲调西江水，杭苇难通北海潮。梦里鹧鸪犹语语，醒来灯向小窗挑。"}