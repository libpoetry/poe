{"id":"1119469","title":"再次韵二首","dynasty":"宋","author":"陈造","text":"雪神不袖嘘枯手，嗣岁丰登预告成。泚笔径烦书上瑞，载涂况已沸欢声。骑驴有客搜新句，扶路何人趁晚晴。一笑与渠分乐事，的知琼露胜宜城。吹花舞絮才俄顷，可待区区刻楮成。催动江梅傲春意，喜听冰箸滴阶声。剡溪载酒人乘兴，县圃明空月碾晴。更想捧觞天一笑，恩光旋浸凤凰城。"}