{"id":"439420","title":"九日月中对菊同禧伯郎中赋六首","dynasty":"金","author":"张本","text":"花上清光花下阴，素娥惜此万黄金。一杯寒露三更后，谁信幽人更苦心。九日馀香伴月明，一觞亦足畅幽情。青楼夜半琵琶语，不说人间有此清。子山牢落去江南，赋主悲哀尚一堪。只恐秋天闻亦苦，并催红雨下霜岩。病䰟招得未浑全，瞑倚秋屏岂是禅。一梦忽成霜蝶去，草深三径若为眠。鬼化斯文念贾生，精神雕琢坐寒更。一书草就浑衣卧，恨杀东方不肯明。龙山戏马赏秋光，多少新诗入锦囊。磨灭英雄岂胜数，千年依旧一花香。"}