{"id":"1222665","title":"送孟仲则游荆湖兼往襄汉","dynasty":"元","author":"赵孟頫","text":"行路方难子何往，潇湘洞庭天一方。长江风来浪如雪，荆门木落天雨霜。千金养客不复见，万里访旧庸何伤。子才有用未得试，牛刀爱惜藏锋铓。似闻远游未渠央，更欲揽辔趍襄阳。昔年战斗且休息，白骨巳瘗愁云黄。伏龙凤雏在何处，鹿门山色还苍苍。登高吊古一长啸，万事惨淡悲中肠。人生聚散安可常，为君起舞君举觞。明朝帆影拂浮玉，寄言客居思故乡。"}