{"id":"371265","title":"沁园春·富家女嫁归海上风景之苦，闻而感赋","dynasty":"清代","author":"熊琏","text":"万顷平坡，几处荒场，海上人家。把春光隔绝，漫阶白草，愁眉望断，扑面黄沙。云鬓霜凋，镜奁尘掩，不见东风桃李花。无聊赖、怕天涯易老，日又难斜。与谁同话繁华。纵回首、兰闺梦已赊。记莺啼燕绕，当时庭院，红遮翠障，旧日窗纱。远水惊号，悲风骤起，何异文姬帐外笳。遥知道、那残妆独坐，粉泪嗟呀。"}