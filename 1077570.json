{"id":"1077570","title":"次韵子美寄彦章同游惠山之作","dynasty":"宋","author":"李纲","text":"结庐寂无车马喧，雀罗可设深扃门。北窗一枕半成梦，剥啄叩户惊心魂。故人见过适我愿，相与携手游山樊。春风桃李已零落，孟夏草木行滋繁。下瓢共酌陆子井，策杖更步公垂园。山肴野蔌助清赏，此心非子将谁论。人生聚散如露电，访旧叹息无多存。区区得失何足较，瑟僩但期终不谖。嗟予夙昔志四海，远游欲学飞鸿轩。南征曾上帝子阁，暮雨朝云相吐吞。西山积翠多爽气，大江萦练方东奔。十年回首如梦到，旧事今复闻公言。迩来百念已灰冷，但愿痛饮穷朝昏。新交渐鲜俗缘久，省要更觉情怀敦。山中蕙帐不落寞，无复怨鹤啼惊猿。平生有意师老氏，以退为进卑为尊。致君泽物付公等，我乃送老溪前村。置之此事勿复道，且须吸尽黄金樽。"}