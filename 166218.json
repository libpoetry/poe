{"id":"166218","title":"次韵叶观文送杏花","dynasty":"宋代","author":"李弥逊","text":"春风不与寒威争，轻雷自转惊群萌。纷纷桃李厌开谢，杏萼一吐增双明。吾侪小人不敢触，瞳送夜合浮香倾。平明七字为题品，蛮触不战收降兵。哦诗正喜涵清冰，攀条已恨飞红英。爱花不惟爱诗苦，世上馀物俱无情。史君唤客有高致，半道未许杯盘成。异篮日月走台皁，不用二子邀门生。长檠照席语倾座，一笑转我苍颜頳。更穷山水访禅寂，欲去政恐讥兼并。"}