{"id":"1143586","title":"次萧饶州韵","dynasty":"宋末元初","author":"仇远","text":"爱山如爱士，交友竟忘年。未老先辞禄，能閒始是仙。清谈真药石，雅志乐林泉。笑看衡门外，随风柳絮颠。谦谦贤太守，止止乐閒居。健笔凌三谢，高风继二疏。家犹传故笏，梦不到安车。何处溪山好，相从结草庐。寓舍已三迁，闲官又一年。酒杯时乐圣，茶椀欲通仙。爱笋从穿壁，浇花自汲泉。谁能问前代，刘蹶与秦颠。数椽西郭外，元不异村居。官冷谋升斗，头童怯比疏。莫愁书费纸，肯叹出无车。也胜焦徵士，蜗牛卧雪庐。"}