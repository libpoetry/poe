{"id":"703347","title":"游玲珑岩始兴班明府赠予脚力","dynasty":"明","author":"释今无","text":"镌得骊珠九曲明，瑶台叠叠向人清。鼓钟自发云根响，狮象齐驱药力轻。名胜未须誇泰岱，岩峦恰好称山城。客愁无处消烦暑，今日因君挟纩行。洞门别辟转聱岈，石燕喃喃亦有家。琢玉自成栖凤穴，倚天高散护龙霞。忙生白发情难问，静数青峰兴尚赊。乍入片云无路出，化为冰乳渍莲花。巉岩支拄逼层空，矫矫真看奋玉龙。只见石连诸洞口，不知人在几天中。鼎烟尚染仙云冷，僧米空悬布袋穷。四海一瓢休未得，青骡谁可借淩风。"}