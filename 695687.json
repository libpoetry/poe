{"id":"695687","title":"刘太守邀游郊园泛舟玄湖四首","dynasty":"明","author":"欧大任","text":"郊居屏气杂，赋已过休文。朱黻辞青琐，琅函寄白云。仙多梅福隐，吏岂漆园闻。知我扁舟兴，江鸥暂可群。家自开文苑，人谁共钓竿。清缨来濯近，白雪和歌难。杖底河山尽，尊前星斗寒。深怜萝薜色，出户几回看。十里玄湖曲，长楸背郭西。风蹄嘶枥马，水影舞山鸡。歌管迎云上，樯旗出浪低。花源期再入，不似晋人迷。风尘予傲吏，禁闼尔閒人。门颇容长铗，星能聚角巾。考槃黄子国，进艇大淮滨。便欲拈书籍，茅斋愿结邻。"}