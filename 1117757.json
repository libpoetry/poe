{"id":"1117757","title":"游山四首","dynasty":"宋","author":"陆游","text":"萧散湖山路，天教脱絷羁。蝉声入古寺，马影度荒陂。樵唱时倾耳，僧谈亦解颐。偏门灯火闹，不敢恨归迟。久客喜归舍，况逢秋气新。聊乘行艓子，闲觅住庵人。道士青芒屦，高僧白氎巾。更须苔井水，一为濯京尘。病退行犹倦，山坡每少休。高枝闻鹊语，浅濑见鱼游。偶有堪乘兴，元无可遣愁。悠然又终日，争路有归牛。古寺不来久，入门空叹嗟。僧亡犹见塔，树老已无花。世事虽难料，吾生固有涯。殷勤一梳月，十里伴还家。"}