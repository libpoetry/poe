{"id":"1110593","title":"光福寺","dynasty":"宋","author":"朱士麟","text":"不辞暑汗透冠裳，亟拜灵祠为亢阳。与佛有缘凭佛力，于心无愧爇心香。崇朝霶霈施霖雨，千里欢欣饱稻粱。老吏两年蒙润泽，诗成借笔记僧房。乍和便觉怯衣裳，且驻归舟傍夕阳。连日雨花多听雨，今年香积又炊香。幸凭佛力成因果，消得诗人咏稻粱。殽核已无尊有酒，就溪带水擘莲房。"}