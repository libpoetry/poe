{"id":"752196","title":"北齐宫人镜歌","dynasty":"清","author":"胡延","text":"马颊山倾堕壶月，绿丝萦纽虫书齧。美人抱月思太京，对脸传红红欲滴。凤旌片片下清漳，湿萤满殿秋宫凉。雁柱无声虬箭咽，黄花叶落愁鸳鸯。绣奁黯退盘龙帕，丁香又送潘妃嫁。犹忆君王逐獭还，圆冰悄对残妆卸。汾阴缥缈鸣鸾车，紫绦银带埋尘沙。香词缭綟那忍读，金鹊飞飞春日斜。"}