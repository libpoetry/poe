{"id":"1123590","title":"奉送吕若谷县丞任蒲东归五首","dynasty":"宋","author":"赵鼎","text":"著鞭愧后发，挟矢争先登。肯顾危机在，尚以智力矜。曷不往试之，投足还兢凌。寄谢娄罗儿，老矣病未能。三年巽亭上，看尽洛中山。山亦为君好，朝昏图画间。那知张季鹰，高兴不可攀。忽见秋风起，东随洛水还。巽也幕府旧，阿升交分深。与君均骨肉，况乃相知心。遽复舍我去，倍觉伤离衿。高亭东望眼，从此费登临。夫子有高趣，一官聊尔耳。独骑破虎鞯，憔悴洛城里。缅想文穆公，青嵩照伊水。百年风烈在，须公一振起。忽忽岁华暮，悠悠心事违。此行元自懒，前计颇知非。公有酒堪隐，我无田可归。月明枝未稳，谁念鹊孤飞。"}