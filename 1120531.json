{"id":"1120531","title":"过虎丘","dynasty":"宋","author":"周南","text":"勾吴霸业竟谁成，留得崇丘岁一登。玉雁已随黄壤尽，铁花空向碧潭凝。空中有塔掀铃语，台上无僧唤石应。踏尽苍苔春老去，但馀落日与寒藤。狐埋狐搰已无成，春去春来几度登。海涌名山真幻出，酒酣看剑已尘凝。鸥陂人远台空在，莺谷声残鸟倦应。越绝兴亡俱一梦，为君同吊剡溪藤。"}