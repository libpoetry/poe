{"id":"695776","title":"送刘兵宪长钦赴滇中","dynasty":"明","author":"欧大任","text":"秋宪能文似马卿，玺书尺一奉西行。版收君长三千部，旆入丁男十万兵。邛杖至今通越巂，楼船犹自会昆明。铙歌好奏从军乐，仆射何妨是父兄。廷中新赐豸为冠，马首争迎镂玉鞍。缅甸字传军府令，吐蕃书献内庭看。霜飞藤笠秋偏早，风送芦笙夜不寒。汉使碧鸡曾未远，登楼何处望长安。"}