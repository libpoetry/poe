{"id":"45817","title":"解连环·余既赋金缕曲示印唐","dynasty":"现代","author":"沈祖棻","text":"暮云天北，趁归鸿说与，病中消息。望故国、千尺胡尘，叹零落锦囊，枉抛心力。绝塞冰霜，早催换、春风词笔。想吟残烛影，湿透墨花，彩笺无色。京华古欢已掷。念过江意绪，同是愁客。算此日、馀泪无多，便伤别伤春，忍教轻滴。满目山河，且留向、新亭悲泣。漫关心、断肠旧句，几人会得？"}