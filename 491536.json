{"id":"491536","title":"寄赠万德躬时在清江","dynasty":"明","author":"刘崧","text":"文章名世自有神，诗家之秀今何人。豫章特达迈先辈，一出已绝江西尘。乾坤悠悠入清旷，叹息斯人欲谁向。清秋鹰隼破陡绝，白日骅骝动悲壮。时携宝玦青珊瑚，看花调笑当垆姝。结交老苍五六辈，议论已逼东西都。功名不来心独苦，却望美人思遥浦。月中吹笛上丹丘，烟际飞帆拂天姥。浩然吊古登高台，谁能酌子黄金罍。石桥听雨青枫合，海门望日丹霞开。县中许令高閒者，闻子悲歌在林野。自蹑双履行相迎，手攀碧萝却鞍马。秋风九月吹吴关，复忽鼓棹从东还。匡庐云锦九千仞，片片飞落新诗间。独携稚子怜远别，草堂临流故幽绝。少年吐气成紫霓，揽发何堪半如雪。却从帅幕坐谈兵，直以精采空鲵鲸。楼船东下海波净，剑光夜出清江城。由来壮志在裋褐，空谷亭亭老楠栝。亦知扬子奈长贫，岂识相如故多达。长安冠盖日纷纷，有诏徵贤安得闻。白沙翠竹自江岛，隔水卧看西山云。我自来西山，城中迹如扫。谁家杨柳鸣黄鹂，忽见秋霜落园枣。双溪之水东北流，上有绣谷青绸缪。长松遥挂海底月，眼明照见樽中愁。愁心复几何，舒卷风中雾。落日断云飞，令人思玄度。人生富贵须何时，莫谩穷愁伤汨之。君行可逐白鸥侣，一棹酒船游会稽。"}