{"id":"1113354","title":"芍药五首","dynasty":"宋","author":"张嵲","text":"时人惟解爱芳菲，服媚香浓竟莫知。幽卧独怜芳气馥，世间惟有柳州诗。凄凄寒雨送馀春，繁艳浓香慰病身。忽作暖风迟日想，慨然如在汉江滨。典刑虽有但伤心，芳气时来尚满襟。还似夏侯家众妓，隔帘聊听绕梁音。浅白轻黄皆异态，还如妒宠各低垂。暖风一阵涂香烈，午酒醺酣嗅蕊时。芳气时时侵鼻观，令人三复柳州诗。非因寂寞耽幽意，醉倒花间未必知。"}