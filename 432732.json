{"id":"432732","title":"谈诗","dynasty":"近现代","author":"罗元贞","text":"常应难产如初妇，也似无心云出岫。觅句吟诗千万人，谁知诗苦为诗瘦。三千年里说诗豪，霜菊秋虫韵格高。自创人民新世纪，合尊雅颂薄风骚。楼上英雄避说愁，江边思妇漾离忧。能工感慨都堪爱，未必江河万古流。破戒撚须不自休，回甘转苦味悠悠。当年小杜知三昧，千首诗轻万户侯。"}