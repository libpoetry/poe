{"id":"815513","title":"青玉案 春夜张灯饮碧桃花下","dynasty":"清","author":"徐釚","text":"离魂倩女东风起。笼夜月，情无底。人面去年谁与比。暗怜小玉，重思崔护，深院愁如水。太湖石畔苔茵洗。凤胫灯寒藏树尾。只恐似他轻薄死。故烧红烛，满斟玉斝，狼藉胭脂里。谡谡涛声耳畔过。好梦北窗吹破。弄笛弹琴惟一个。枕流漱齿，科头濯足，片石堪趺坐。高披鹤氅烟霞堕。濯濯王恭还似么。手种龙鳞今已大。拂衣元亮，挂冠弘景，招与松间卧。"}