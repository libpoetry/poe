{"id":"761039","title":"木兰花慢 己酉闰春，园梅盛开，时彊村翁以特徵不起，高卧空斋，因置酒招之，极意吟赏，有林下相从之乐，赋以见志。","dynasty":"清","author":"郑文焯","text":"闭门春不管，又何处放春来。自卧雪西园，垂垂江树，空老莓苔。徘徊冷香水驿，甚长安、花事等閒催。欲把一枝寄与，好风吹向谁开。安排涧曲林隈。寻蜡屐、荐吟杯。叹旧家红萼，几番羌管，摇落池台高怀。岁寒共守，胜看人、调鼎费羹材。认取逋山斜，月莫教、鹤梦轻猜。"}