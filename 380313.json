{"id":"380313","title":"兰陵王·浔酒","dynasty":"清代","author":"赵芬","text":"一溪碧。环抱西吴酿国。春波滑、新泛绿醅，化作珍珠小槽滴。鹅黄好颜色。招得高阳醉客。茅檐外，青飐杏帘，明月清风两桥侧。壶觞感今夕。记少小评量，秦黍燕秫。醉乡日月头将白。恁满引村酌，曲生清味，凫花蚁蕊总不敌。有名士标格。岑寂。翠樽泣。只日吹袁丝，曾诩欢伯。诗仙俊赏难重觅。奈土锉愁煮，瓦盆狂吸。风流公瑾，酝籍处，更孰识。"}