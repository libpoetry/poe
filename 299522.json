{"id":"299522","title":"夜投一公房听韩子石耕弹秋鸿引","dynasty":"清代","author":"郭肇","text":"吁嗟兮韩子不得志，傲睨王侯轻一世。抱琴浪走无知音，却到孤村访萧寺。寥寥日午不闻钟，我寻真隐高士逢。光明映彻无僧气，口中吐出金芙蓉。五岳迹曾践，磨崖手题遍。洗钵昙花开自奇，咒泉卓锡名堪羡。怨长笛兮吹落梅，回首罗浮花似霰。夜寒欲眠不忍眠，乌皮文几兰麝烟。坐听韩子流水弦，广陵遗散今始传。何处哀鸿鸣可怜，飙风凄断飞不前。啾啾唧唧声万千，仰睇兮明月，俯眺兮长川。川茫茫兮帛书阻，月渺渺兮关山连。写孤臣之掩泣，与放士之愁颜。恍似群雁惊飞兮落九天，乃在韩子五指间。余本倦游者，感此易悲辛。空堂不闻人语响，急弦高张愁杀人。欲为楚歌兮声咽不可续。拂我涧边石，为君进一曲。一曲终兮月当窗，光潺潺兮涧水绿。"}