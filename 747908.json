{"id":"747908","title":"江岸阻风阴晴不定晚复见月诗以志之","dynasty":"清","author":"孔庆瑚","text":"波流迅若驰，船泊转疑退。夕阳挂篷角，水光摇橹背。江面暗潮生，京口群山对。东风扶云行，天半倏如晦。骤雨须臾来，跳珠入船碎。兴阻击楫歌，倦欲欹枕寐。晴云一线明，仿佛得秋意。清声振芦苇，微凉逗衣袂。虫响正未歇，蚊阵时复肆。月影入船窗，窥人人未睡。"}