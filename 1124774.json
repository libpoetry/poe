{"id":"1124774","title":"代人进太皇挽词","dynasty":"宋","author":"徐积","text":"九载忧勤事，倾心为继明。手扶天柱起，身御日车行。大业真无负，全功定有成。生民正歌舞，万丈玉山倾。绛节排山仗，珠襦换玉衣。不乘黄鹄去，即御赤鸾飞。受谥心无愧，朝真德有辉。太元庭上客，闻义亦歔欷。一自姬周后，难乎有此才。明将照幽隐，泽欲被蒿莱。外属私恩绝，本朝公道开。勒铭何处好，嵩岳郁崔嵬。玉殿菆宫启，龙輴叩陛初。严兵犹惊夜，列仗已当车。路指新陵阙，窗留旧简书。移班近东处，风月一帘虚。导骑鸣鞭去，魂车恋阙迟。梓宫何处宿，幄殿夕阳时。天上有名姓，人閒无路歧。三泉深百尺，神御复何之。"}