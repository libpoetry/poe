{"id":"564757","title":"后苦热行","dynasty":"明","author":"孙承恩","text":"昨日苦热欲发狂，袒跣大叫无遁藏，火云照夜星耀芒。今日不可更禁当，低垂郁蒸气如结，肌肤屡搔成痏疮。蕲竹八尺琉璃光，欲眠先看汗流浆，炎熇蕴隆遮日黄。松枝柏叶凝不动，长箑勤挥那得凉。四时平分乃恒理，阴阳二气翕以张。千古万古胡不尔，岂独此日为予殃。情随事变弗自觉，忧喜苦乐态失常。翻思冱寒冻欲僵，恨不置身火与汤。"}