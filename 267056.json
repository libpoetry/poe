{"id":"267056","title":"金缕曲·送荷公之吴","dynasty":"现代","author":"叶楚伧","text":"诉与荷公道。我今日、客中送客，此情恁好。响屧廊前杨柳色，短短长长频恼。说眉黛、当时轻扫。蜡屐寻春亡国后，尽绿肥、红瘦将人搅。禾黍恨，谁知晓。知君别有伤怀抱。溯遗烈、钟山石碎，歌风台倒。击楫豪吟天地窄，椽笔霜花檄草。证梦里、河山再造。倘遇吴中屠狗侣，说楚伧、泥絮禅心早。拚朝夕，樽前老。"}