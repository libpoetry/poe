{"id":"696187","title":"陇西阎大参山居四咏寒泉濯足","dynasty":"明","author":"罗玘","text":"孔不饮盗吴饮贪，饮狂国人狂正酣。沁寒漱齿齿锋利，公以濯足吾不谙。岂遭十日烁下土，躯壳焦缩皮毛燂。因思层冰赤脚踏，冰山多险不可探。牛蹄濙濙可在眼，一冷著骨毛毵毵。夜眠如腊绝垢腻，只此可寄僧伽龛。沧浪渔父怨肿湿，妙道肯向庸庸谈。不为劳劳逐蠹鱼，平生即此当菑畬。儿童莫笑头颅白，恐是研山行秘书。黄帝游华胥，简子听钧天。孔与周唯诺，庄周蝶翩翩。有无无有间，抱枝蜕空蝉。幸蚤脱鼎镬，无为世熬煎。草堂风飕飕，有身堪昼眠。鼻中作雷鸣，虽梦未梦然。恨不如蝴蝶，隔墙知有花。随风飘别院，得意过东家。涉远终须马，扑丛常畏蛇。春归在何日，莫遣涴泥沙。"}