{"id":"1089288","title":"侍南轩先生卷云亭望岳麓积雪分韵得初作二字","dynasty":"宋","author":"许及之","text":"新元既涉九，腊尾春未初。司寒励馀职，飞雪来庭除。因风稀复密，潜阴惨还舒。瑞色入陇麦，祥膏润园蔬。未足映书读，已宽带经锄。和气融比屋，所积惟林庐。怅焉起遐观，未知问所如。南轩笑领客，操已敢作疏。岂无门下生，不肯升篮舆。冲泥按徐辔，秀句生蹇驴。卷云毕清集，湖山眇开予。蜿蜒翠麓中，万瓦参琼琚。急扫供茗事，隔江竟烦渠。终日乐未央，不为食有鱼。十韵分九人，其一固闰馀。并以属汰砾，敢下冯妇车。屯云方杂沓，二白难踌躇。须公专吟笔，载赓仍屡书。"}