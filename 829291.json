{"id":"829291","title":"后述梦   （八首）","dynasty":"清末近现代初","author":"沈尹默","text":"桃花还比海棠柔，娇小端应字莫愁。听取晓窗鹦鹉语，唤人开幔替梳头。也无情思赋朝云，辜负金炉竟夕熏。一种难忘好心性，湘兰香息玉温文。牡丹开过懒填词，绿妒红憨两未知。山色楼头朝暮见，了无幽怨到蛾眉。苍松翠竹啸龙鸾，小有亭楼当画看。解道诗腔胜丝竹，宫词珠字写冰纨。玲珑秋玉嫭晶盘，细语幽芳小比肩。凉绝藕花池畔路，罗衣如水月如烟。梅花落尽百花迟，肯信芳华未有期。愁绝寒堂开夜宴，灯痕红瘦别离时。柳花漠漠罨春城，犹记当时相见情。谁分湘弦未终曲，空教鸾鹤怨三生。沉沉草树暮烟斜，愁想芳茵糁落花。无法谶卿还自谶，秋灯夜夜泣灵华。"}