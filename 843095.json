{"id":"843095","title":"赠郑苏盦","dynasty":"清末民国初","author":"陈宝琛","text":"君昔避世淞江边，我寿以文今十年。遗黎倒悬难未已，荧惑犯斗还播迁。楼居感愤起赴阙，五载羁绁渤海壖。朝婴夕侧命启沃，分我讲舌随之肩。未明待漏午始退，挥洒百纸神逾间。春花秋月肯放过，健步速嘱颜渥丹。昨者渡海观日出，诗笔涤向华严湍。高吟宣郁动三岛，六钧传视谁能弯？我惭弟畜越周甲，晚及酬唱终力孱。夙闻翁山论臣靡，造物报人报其天。靡也胸中宇泰定，虽极耄老其天全。报以寿耇岂偶尔，此理取證蒙庄言。君曰吾自师邹峄，善养吾气常浩然。斯语君尝以期我，集义无馁同勉旃。"}