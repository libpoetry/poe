{"id":"585980","title":"约二李上白云歌","dynasty":"明","author":"湛若水","text":"李浔冈、黄门郎，文力可以扶九鼎，九鼎之重只手扛。李青霞、司马嘉，诗文有如堕地驹，千里奔逸信手拿。天关翁、病羸癃，奄奄气息，教思无穷。自从一日得二子，意气直上干青空。区区文字不足工，直欲与二子驰骤于千圣万圣四通八达天衢中。葛藤斩断葫芦缠，连袂跳入白云顶上第一峰，回视薨薨如蠛蠓。渴饮丹井九龙泉，饥采山上千岁松。达观乎无始，究竟以无终，天地万物归玄同。"}