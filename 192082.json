{"id":"192082","title":"鱼相忘·通涂合西南","dynasty":"宋代","author":"李石","text":"通涂合西南，达人戒同异。二鱼各自鱼，是鱼岂有二。濶处海茫茫，波涛适相戏。笑我湖上亭，鳞鬣纷族类。情知我非鱼，此意鱼或是。欣然得所适，相见不相遇。鱼行我无心，我得鱼亦遂。藻荇披秋光，水与天妩媚。明月帖湖心，照风鱼不寐。我琴无杀声，螗蜋勿余忌。"}