{"id":"963060","title":"送杨简迁国子博士","dynasty":"宋","author":"洪迈","text":"杨君解墨绶，去作国子师。邑人十万户，遮道婴儿啼。曩岁天旱苦，赤地无馀遗。饥殍千百辈，上山争采薇。采薇有时尽，讵能救长饥。慨然顾自任，舍我将告谁。昧爽出厅事，日暮忘旋归。大家贮陈粟，出粜不敢迟。偷儿纷狗鼠，锄治如平时。一意摩手抚，如子得母慈。明年麰麦登，比屋无流移。史牒载循吏，于今亲见之。我亦受一廛，惜哉轻语离。桥山未迄役，酌饯疏酒卮。聊述路人颂，持作送君诗。"}