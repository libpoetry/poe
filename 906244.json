{"id":"906244","title":"东峰亭","dynasty":"宋","author":"李弥逊","text":"芒鞋着层丘，甘若卧华屋。了然非梦觉，似是前境熟。行行上青冥，下视八荒促。回溪绾文练，叠障环群玉。厨烟起城隅，远借晴林绿。恍疑坐虚堂，淡墨写缣幅。缅怀季与刘，静躁等臧谷。身名千载后，岩影空遗躅。霜林木叶下，悲籁喧寒谷。我如凌风翰，不受世网束。蒲团白毡帐，清夜倘可卜。更随孤月来，一洗昏衢目。"}