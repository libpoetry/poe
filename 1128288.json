{"id":"1128288","title":"新晴野步","dynasty":"宋","author":"程颢","text":"青帝方成万物春，如何淫雨害芳晨。乞求共指云间日，悔恨轻嫌陌上尘。消尽风威犹料峭，放开山色已嶙峋。燕游莫道王孙乐，亦有羲皇更上人。阴曀消除六幕宽，嬉游何事我心闲。鸟声人意融和候，草色花芳杳蔼间。水底断霞光出岸，云头斜日影衔山。缘情若论诗家兴，却恐骚人合厚颜。"}