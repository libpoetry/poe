{"id":"279299","title":"埽花游·三村桃花为风雨所败，独瓶供二枝，经旬灼灼，谥以留春，和碧山叶宠之","dynasty":"现代","author":"周岸登","text":"水村梦忆，正燕苦莺愁，旧林如埽。剩红最小。怕东风误却，阮郎重到。绣槛围春，看比枝头更好。向谁道。道接叶渡江，遗兴今少。花静人意悄。恁护暖调寒，伴昏吟晓。忏情未了。叹瓶边镜里，鬓华催老。嫩绿新阴，纵目仙源望杳。动离抱。琐窗前、厌闻啼鸟。"}