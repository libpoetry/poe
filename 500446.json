{"id":"500446","title":"吏者于姓考满赠","dynasty":"明","author":"陶安","text":"隆古治具在典坟，申韩刑名涨妖氛。汉章唐律有定制，断以明决轻重分。云何吏曹昧大体，往往刀笔烦其文。世道日降事贪刻，天性敦厚颇见君。高门阴德有馀庆，子孙愈远扬清芬。当今簿书出身者，置之要路隆爵勋。况子才气能出群，得禄可不烦耕耘。明时需才意甚勤，谁甘白屋老无闻。乍看奇骥腾青云，且闻瑞凤鸣朝昕。金陵郡府隶台閤，苍柏霜雪寒雰雰。从容幕下出片语，案牍丛中能解纷。鄱山迎客翠蛟舞，金芝佳气蒸氤氲。锦袍诗仙招远游，荒城烟雨江之濆。朱门棨戟牧守贵，笑抚白璧生馀欣。客窗鸡声梅月曙，官庭燕语槐风薰。几多劳事笑谈了，群工敛手观郢斤。岁月苒苒忆桑枌，回视旧穴喧飞蚊。方知宦海渺无垠，驿亭别酒成微醺。"}