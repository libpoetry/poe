{"id":"1112164","title":"中山公损疾二首","dynasty":"宋","author":"宋祁","text":"自有西京七发才，蠲疴不待更延枚。摐金广乐迷魂寤，蔽月飞云病膜开。宫鼠晦须抛赐琯，蓬鱼霏缕强晨杯。何人过问维摩室，定有文殊作礼来。恳避严庐十拜章，一麾重许出东方。批成诏凤多焚草，戏入仙禽不乱行。丽正书编争授简，荆州象笏别持囊。绛帷有客悲秋早，预怯临流奉祖觞。"}