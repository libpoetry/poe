{"id":"309174","title":"齐天乐·重游沧浪亭","dynasty":"清代","author":"陈锐","text":"馆梧霜叶秋飞尽，高城雁回初响。半潦通桥，层烟冠石，吟屐萧萧孤上。寒钟又放。送天末潮音，替人悲壮。倚遍危阑，旧游谁共诉心赏。文章流寓自古，水亭风咏地，空肃遗像。土木移形，衣冠换目，时事几翻新样。沈吟片晌。指吴会浮云，晚生千嶂。待语西施，越丝愁细网。"}