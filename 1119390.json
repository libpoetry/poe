{"id":"1119390","title":"再次韵后篇戏朱","dynasty":"宋","author":"陈造","text":"淙淙雨势欲沈城，衮衮辞源亦对倾。辟户浑疑云气近，诵诗如在玉壶清。射知猿臂须穿札，陈怯鱼丽且闭营。只把两君新句法，为歌丰乐诏诸生。似闻新酝敌宜城，想对檐花又独倾。别乘工为海鲸吸，广文当念露蝉清。投醪频遣春浮颊，盗印宁无夜闯营。约束长须牢闭户，瓮间防有毕先生。"}