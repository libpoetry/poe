{"id":"69736","title":"天车诗·百日漏天瓠河决","dynasty":"元代","author":"杨维桢","text":"百日漏天瓠河决，高丘十丈蛟龙穴。髯星降世教天车，刳尔雌雄两龙节。胶泥琐口如折筒，天窍地窍中相通。疲氓拜舞寒神教，喜气上天成白虹。戽干水怪支祁走，海底珊瑚拾星斗。坐令垫土成寸金，丈尺官来履丘亩。我闻阿香阁雷车，农车巧运脱壳蛇。如何天车阅天巧，马钧不泄三农家。九重帝车运北斗，五风十雨调大有。我愿天仓红粟朽，农食冬舂饮春酒。和我歌，击壤叟。"}