{"id":"543570","title":"送朱可大还万安","dynasty":"明","author":"胡应麟","text":"自从战国更王风，屈原师弟俱称雄。西京苏李复继作，遗篇十九真宗工。黄初七子各有得，勃兴杜李文章伯。此道凌迟大历还，世代纷纷转荆棘。千年大雅几茫然，信阳北地何翩翩。力剪榛芜继唐汉，恍揭日月悬高天。眼中作者难尽数，戛玉敲金事奇古。相逢海内俱贤豪，奋迹前茅追步武。看君意气何昂藏，十九谒帝趋明光。胸蟠万卷破幽眇，手鍊五色回天章。藉甚声华满京洛，咫尺云霄见孤鹤。司马仍传太史书，拾遗颇负襄阳学。飘然遇我燕市中，河梁邂逅双飞龙。高歌击筑白虹断，剑花欲堕青芙蓉。莽苍风尘遽相别，美人迢递音容绝。五年空睹芳草生，万里长看碧云合。云泥自分随升沉，岂料重逢瀫水滨。咄嗟往事如梦寐，解衣共拂京华尘。五夜论文思逾壮，浊酒淋漓对惆怅。天地迟回秉烛间，星河磊落孤舟上。眼看世变随江河，悯时愤事忧弥多。百川砥柱赖公等，异时讵肯扬其波。伯乐张华古难得，时乖暂敛图南翼。燕雀宁争世上名，蛟龙岂是池中物。一朝变幻乘风霆，磅礴六合摩昆崙。卞和之玉讵三刖，季子金多安足论。高天黄叶连乡国，大艑乘风度秋色。短歌送汝不成声，握手临岐泪沾臆。千秋杰阁倚清沙，百尺珠帘挂晚霞。兹行定拟滕王赋，一寄兰州孺子家。"}