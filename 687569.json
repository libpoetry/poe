{"id":"687569","title":"送文文学读书虎丘之梅花楼","dynasty":"明","author":"孙继皋","text":"黄金谁复起燕台，白雪千春事可哀。易水风寒高士去，吴门秋早大江来。不缘莼菜劳归棹，自爱梅花照举杯。垂老飘零君莫问，穷愁今见著书才。汉廷寥落滞雄文，燕市悲歌忽送君。调里寒光回夜雪，行边真气动秋云。巨源交态疑中散，山令才名视右军。江阁梅花应好在，可能吟向凤城闻。"}