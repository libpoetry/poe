{"id":"816259","title":"花朝宿石井","dynasty":"清","author":"黄宗羲","text":"绳穿忆得去年事，惭愧高楼听落湍。红烛犹嫌寒话短，竹鸡亦道路行难。相看白鬓经三世，耐得青松此两山。感慨便成孤负却，铜丸钱汁是常餐。廿年曾宿溪山路，枕上仍前彻夜风。清气不容尘外虑，好诗多在月明中。花前闻鸟声偏乱，兵后持杯泪易浓。珍重西窗书甲子，续游何日剪灯红。"}