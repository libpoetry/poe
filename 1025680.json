{"id":"1025680","title":"重九日中甫子云二兄会别龙山","dynasty":"宋","author":"韩元吉","text":"秋风作霜枫叶丹，扁舟未发龙山湾。山头窣堵半天出，十年笑我几往还。今年结束值重九，爱此山水照高寒。亲朋话别情总厚，兄弟白首仍苍颜。相留一笑不易得，争挈美酒罗盘餐。登高正尔在高许，下视扰扰真尘寰。追思姑孰有故事，雅宴亦复同此山。虽云小异得佳客，主人须猬怀胸奸。沧波至今洗遗恨，岂若我辈同清欢。是时郊原新雨足，历历烟树明江干。放怀自知人境异，极目顿觉天宇宽。惜无五弦寄妙手，已有征雁横云端。南飞休论九万里，东游更渡五百滩。明宵酒醒会相忆，梦绕百级凭飞栏。"}