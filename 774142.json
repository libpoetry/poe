{"id":"774142","title":"庄副使惠女贞酒走笔赋谢","dynasty":"清","author":"范咸","text":"裸人种稻手自舂，咀嚼作曲尘埋封。椰瓢妇子共酣饮，醉奉客尝情何浓。吾曹小户偏爱洁，对此惨澹愁眉锋。梨花竹叶在何许，当筳生怕恶客逢。一朝贾舶千里至，乡味百斛来吴淞。南华仙人号酒圣，特遣从事陈词恭。江村蜡树是贞木，花开细白凌寒冬。其实补精益神气，能袪百病扶龙钟。以之为酿功力倍，丹成不啻陪赤松。我闻掀髯一长啸，年虽未老多衰容。炎方阳气舒一敛，眼花作字常駮舛。精力驽缓生恂瞀，深惧株橛心憧憧。举杯芳馥餍馋口，如镃引铁鱼唼喁。枯肠一润融血脉，赤赪两颧丰姿丰。升床酣卧梦恬适，游仙直上蓬莱峰。感君此惠日洗斝，荡涤胶固从来胸。急撑春日看花眼，君岂巨蹶吾蛩蛩。"}