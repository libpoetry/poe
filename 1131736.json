{"id":"1131736","title":"佚老堂为丞相文安公作","dynasty":"宋","author":"綦崇礼","text":"社稷功名不自贤，小园卜筑赏閒年。脱遗富贵还身外，收拾芳菲寓目前。未息烟尘劳瞩望，莫孤风月且留连。一时赋咏多奇作，江汉崧高好共编。帝眷民瞻岂暂望，江山信美可终藏。元勋合冠凌烟阁，雅兴聊同绿野堂。已作时霖却龙卧，行看天讨待鹰扬。嘱公未用安高退，准拟功成老故乡。"}