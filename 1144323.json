{"id":"1144323","title":"南岳道中","dynasty":"宋末元初","author":"汪元量","text":"南岳阴阴松道凉，又骑站马望荆襄。山中老柏滴寒翠，江上危峰撑夕阳。昔往不堪经滟滪，此行重得看潇湘。三宫万里知安否，何日檀栾把寿觞。夜来大醉别衡阳，今日长吟下楚湘。翠藻青苹鱼市井，白蘋红蓼雁家乡。江云起处濛濛湿，山雨来时陈陈凉。攲枕不禁肝肺热，汪然流涕惜兴亡。"}