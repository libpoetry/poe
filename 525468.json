{"id":"525468","title":"谒鹤山祠","dynasty":"明","author":"顾璘","text":"魏公圣人徒，志比曾闵肩。讲道振西蜀，学子从如烟。一朝动九重，黄纸飞传宣。郡吏俛负弩，小夫争执鞭。持议或矛盾，风云俄变迁。时相既侧目，众口森戈鋋。汉世锢党人，唐贤投浊川。渠阳一掬水，岂纵蛟龙旋。所赖坦荡怀，安土乐其天。福坡采秋薇，书堂酌星泉。教覃儒化远，身老士节坚。啾啾鬼蜮辈，粪壤何足捐。空堂仰遗像，清风犹洒然。残编等白璧，愿为浮世传。"}