{"id":"818520","title":"登丁家山康氏别墅访主人不遇","dynasty":"清末近现代初","author":"陈三立","text":"移舸依山根，履级凌缈缥。湖阴匿奥区，悬径羊肠绕。下上勤穿筑，精庐寄霞表。辟圃设亭台，卉石皆可宝。俨彼神鳌背，文理镂妙巧。飘唾天风秋，云物示鳞爪。足底泱漭水，群峦拥奇矫。主人笼万有，道欲一壑老。啸歌荡虚空，闲酌亲飞鸟。孤攀隔堤携，我亦赘蓬岛。"}