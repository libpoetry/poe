{"id":"653040","title":"题湖山胜概图","dynasty":"明","author":"谢晋","text":"春深湖水碧如天，雨后云峰翠作钿。好是人家临水住，柴扉开近白鸥边。白鸥飞处林塘迥，苍松影落莓苔静。不放狂尘过板桥，还从清士寻萝径。过午北窗残梦醒，间吟步上水心亭。看尽征帆投极浦，方听渔唱满前汀。野翁载鹤来何处，授与千钱堪买取。会待他时养性驯，相随湖上寻梅去。"}