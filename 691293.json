{"id":"691293","title":"白纻舞歌　二首","dynasty":"明","author":"李孙宸","text":"吴宫初制白纻衣，轻如薄雾色如脂。遗赠佳人称体宜，舞袖未举烟云霏。凝睇流盼光容仪，掌上轻盈态欲欹。应节投袂不自知，腾空绝迹纷陆离。舞馀抗身自矜奇，四座咄咄鬼神疑。春心挑荡君好持，为君更酌金羽卮。春阳明媚风花香，君王无事永歌昌。馆娃趋步响瑶珰，徵歌按拍杂笙簧。逸态徐舒回鸾凰，将行复引声为长。中曲再变听不遑，流风回雪乃无常。鸣丝奋肉满中堂，颓然放体任纵横。万岁千秋乐未央，愿君蹋歌及年光。"}