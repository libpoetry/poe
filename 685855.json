{"id":"685855","title":"和蔡半洲司马中丞平黎韵二首","dynasty":"明","author":"卢宁","text":"威灵南曜亘长城，小范蟠胄尽甲兵。孽虏负恩当万死，牙旗挥电拯群生。琼山月霁蛮烟净，炎海风高宿雾清。此日功成匡四国，尧天荡荡孰能名。一岛周环四郡城，除凶赫怒下天兵。阵驱云鸟风霆迅，民乐村原烟火生。直使夷荒知纪度，重看海屿录澄清。自今文治应熙洽，龙钺非叨真将名。"}