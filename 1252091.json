{"id":"1252091","title":"代赋野堂诗","dynasty":"元末明初","author":"陈亮","text":"白沙深浅映丛篁，中有幽人卜草堂。绕屋晴波浮鸭绿，近堤新柳拂金黄。芳洲水满凫鸥集，曲岸风来杜若香。小艇繫篱閒不钓，青山当户澹相忘。幽居岂必岩栖远，涉世何如书味长。庞德只将安遗子，冯唐不觉老为郎。床头古帖从人借，缸面新醪约客尝。谁道沽名高世俗，悬知得趣在林塘。胜游屡接湖山赏，晚学难追翰墨场。时得抱琴弹夜月，濯缨遗曲和沧浪。"}