{"id":"1213624","title":"采石月题蛾眉亭","dynasty":"元","author":"陈孚","text":"昔年李白身翻然，袖裹明月飞上天。刚风吹度瑶圃前，雪兔跳落千丈泉。白今已去八百年，明月犹向江中圆。我行万里拥使旃，柳根偶系东归船。三生似结明月缘，银光射牖窥我眠。夜深忽梦羽衣仙，神如碧沼浮疏莲。脚踏赤鲸跨紫烟，问月何在摇玉鞭。耸身忽灭鸿翩翩，觉来试鼓朱丝弦。起诵国风月出篇，开篷视月月满川，鱼龙吐浪声溅溅。"}