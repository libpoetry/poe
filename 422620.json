{"id":"422620","title":"长亭怨慢     四月初十作","dynasty":"近现代","author":"邓桐芬","text":"尽听尽、连宵风雨。坠絮漂萍，乱云来去。九十春归，此番芳事，倩谁谱？曲阑凭遍，看两两，青禽度。念切水云乡，奈近日、诗俦非故。凝伫，诧东风巷陌，转眼绿阴如许。午窗睡起，蓦惊啭、断魂啼宇。数不了、几度花风，更休问、人间今古。待燕子当帘，闲话经年幽素。"}