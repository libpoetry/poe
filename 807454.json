{"id":"807454","title":"念奴娇  初九夜对月饮吴默岩太史寓斋三叠前韵","dynasty":"清","author":"陈维崧","text":"中宵狂叫，忆曹公有语，明明如月。更记谪仙当日句，明镜三千白发。入洛年非，游燕才尽，幸舍歌辛切。空墙老骥，喷霜猛气难歇。讵料宣武门前，长椿寺侧，竟见秋堂豁。更借一尊桑落酒，光汎素瓷飘雪。一片乡心，三更雁叫，拚把刀环折。角鹰刷羽，脱韝固是横绝。"}