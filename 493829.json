{"id":"493829","title":"云谷陪谒白沙祠","dynasty":"明","author":"庞嵩","text":"惯蜡登山屐，春山伴客游。宛见江门钓，疑登碧玉楼。浩气乾坤薄，閒情雪月谋。两生存礼乐，三代可伊周。为恋圭峰日，频旋燕邸舟。尼封谁复待，昼出岂能留。紫陛挥金马，沧江狎玉鸥。功名超帝霸，轩冕傲公侯。花柳东风晓，藤蓑北国秋。渔歌听自足，鸿造句偏酬。问道来燕楚，抠衣遍越欧。嗟予生独晚，仰止亦何求。沙贝惭遗钵，天关溯末流。岁供蘋藻礿，时接鼎烟浮。去住踪难定，羹墙梦岂休。空中虚立木，安得足巅头。"}