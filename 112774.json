{"id":"112774","title":"齐天乐·幽香不受春料理","dynasty":"宋代","author":"陈善","text":"幽香不受春料理，青青尚馀秋鬓。磵曲岩隈，烟梳露浴，甘与菰蒲共隐。芳标瘦迥。看缨结丁香，带萦晴荇。恨水东流，楚江憔悴乱云暝。凄凉梦游故苑，纵妒花风暴，吹梦难醒。艳李妖桃，纡青佩紫，争似广文官冷。尘波万顷。算谁是同心，自怜孤影。收敛风流，素弦清夜永。"}