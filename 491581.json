{"id":"491581","title":"题龚本立所藏燕文贵云岫图歌","dynasty":"明","author":"刘崧","text":"豫章龚郎好文雅，锦轴牙签满书架。示我春云出岫图，云是燕公之所画。高堂惨淡开林丘，青峰赤谷烂不收。长风浩浩起天末，万壑青云如水流。松根石头伏羊虎，松顶垂萝绿如雨。伊谁濯足望青天，绝似东归孔巢父。匡庐巫峡相渺绵，三湘七泽俱可怜。冥鸿萧条洲渚断，风帆杳杳归何年。吁嗟燕公真绝笔，好手当时称第一。残缣犹带汴京愁，墨色苍茫映寒日。城楼六月烟尘黄，我亦看云怀故乡。思君如忆图中景，应过水西寻姥冈。"}