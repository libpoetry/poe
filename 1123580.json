{"id":"1123580","title":"次明仲韵","dynasty":"宋","author":"赵鼎","text":"曾谒祥曦羽盖黄，天衣纷扰御炉香。蒙尘草莽干戈隔，坐看边氛蔽日光。浩浩颠风尘四合，漫漫后土水平流。无人举手披云雾，却放晴曦照九州。尘沙渺渺暗城楼，心切尧云泪欲流。慷慨一卮戏下酒，诸郎谁是舞阳侯。一年春事到耕桑，辽绝乡山恨渺茫。清梦不成风雨夜，更堪诗思搅饥肠。"}