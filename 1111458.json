{"id":"1111458","title":"古懊恼歌六首","dynasty":"宋","author":"严羽","text":"五两转须臾，相望奈何许。寄语黄帽郎，船头慢摇橹。君子如白日，愿得垂末光。妾身如萤火，安能久照郎。郎去无见期，妾死那瞑目。郎归认妾坟，应有相思木。船在下江口，逆风不得上。结束作男儿，与郎牵百丈。朝亦出门啼，暮亦出门啼。蛛网挂风里，遥思无定时。懊恼复懊恼，懊恼无奈何。请郎且少住，听妾懊恼歌。"}