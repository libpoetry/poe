{"id":"823307","title":"水调歌头 米襄阳书多景楼诗册，次陆放翁韵","dynasty":"清末近现代初","author":"吴湖帆","text":"铁瓮城边路，镫火望扬州。大江襟带多景，尽揽起琼楼。四顾湖山如画，三国英雄安在，杯酒笑曹刘。一枕华胥梦，尘土即貔貅。襄阳笔，剑川跋，几经秋。龙蛇飞舞，掀动墨海六鳌愁。丞相东窗余事，良将干城重寄，奇物共争收。待访宝章录，千载足风流。"}