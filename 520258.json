{"id":"520258","title":"和赏菊与长史吴元素游正固纪善汤以脩伴读强景明联句","dynasty":"明","author":"朱诚泳","text":"此日登高节，东篱菊正花。满园香似麝，千本直如麻。斸出从园脚，移来傍水涯。高情盟晚节，好景殿年华。富贵惭曹植，疏狂笑孟嘉。金铃低护雀，湘竹细分虾。喜入徵君眼，慵簪美妓丫。古词翻曲谱，新调入筝琶。酒艳流琼液，花光绚彩霞。环亭诸品植，压帽数枝斜。脆管初喧席，寒蜂正恋葩。弁欹从客笑，句就任渠誇。正味轻椒桂，馀甘溢齿牙。情酣非为酒，神醒尚宜茶。忘势情偏洽，崇儒礼莫加。吟长香易烬，令急鼓频挝。宴晚烧高烛，归时驾小车。衣冠叨盛会，辞翰愧名家。货色非吾事，游畋肯自奢。好怀聊共适，内酝不须赊。高宴如凌汉，清游似泛槎。飞觞劳侍史，协律付官娃。挥笔疑神助，淋漓墨点鸦。"}