{"id":"758670","title":"满江红 西湖咏古十首 其十 西泠苏小","dynasty":"清","author":"吴藻","text":"苏小钱塘，想当日、烟花世界。西泠下、美人黄土，一杯千载。垂柳楼台歌舞歇，笑桃门巷沧桑改。葬秋坟、不断雨和风，愁如海。遥山抹，横眉黛。新蒲展，挼裙带。结同心松柏，绿阴团盖。翠烛有光诗境冷，钿车何处春魂待。可怜生、杯酒踏青浇，婵娟拜。"}