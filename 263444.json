{"id":"263444","title":"虎口馀生歌为林蔚文作","dynasty":"现代","author":"方鹤斋","text":"长蛟巨蟒舞前津，豺狼当道兽食人。此时方是仁义塞，古人告我今知真。吮血吸髓犹未息，虎之攫拿亦其职。催科既为虎作伥，招安又为虎傅翼。骨穷肉薄笑寒素，山君吐弃不一顾。君之入穴徒有名，润下由来誇蜀富。虎既得食知敬贤，君非幸生是有天。风生虎啸达市廛，千门万户谁安眠。欲往深山友麋鹿，又恐秋风吹破屋。"}