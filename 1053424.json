{"id":"1053424","title":"次韵苏端明定武雪浪斋","dynasty":"宋","author":"释道潜","text":"孔明气宇白玉温，忠义勇决踰王尊。葛巾羽扇传号令，塞垣彻警无尘昏。良辰往往挟将佐，射雕走马循烟村。归来饮酒坐堂上，宾从如云填戟门。一朝郡圃得奇石，雪浪触眼惊神魂。旁求苍珉琢巨斛，偃然卧土知无根。三牛曳归置阶圯，错磨不许留纤痕。兴来作诗寄台阁，雄词妙笔争考论。将军今谪穷海外，会见羲娥窥覆盆。殷勤寄语朔方客，佳致勿毁宜长存。"}