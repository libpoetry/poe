{"id":"623076","title":"附南汉五主","dynasty":"明","author":"郭之奇","text":"封州刺史诛弘玘，讨叛逆王大义伸。清海平章虽赂得，南平节度本皇纶。权知留后初传袭，幕府犹能延士人。求封不应羞臣伪，据粤称尊结四邻。侈心忽恣穷奢丽，酷政多端聚甲鳞。蛇在水中人孰忍，鼠居牛角尔空颦。殇玢好裸仍欣搏，逆晟残兄岂顾伦。白龙宫胤无留种，下蚕室群庶可亲。继兴继虐还继靡，祖孙父子同受辛。地牢水狱真繇旧，剑树刀山不厌新。中国天王雒州史，玉清阉使太师臣。割势状头方进步，朝冠女侍久垂绅。门外诸群休惹事，府僚中舍复为燐。他年恩赦诚侥倖，何当谢此一方民。"}