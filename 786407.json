{"id":"786407","title":"留声器","dynasty":"清","author":"洪繻","text":"万籁寂静虚堂风，长腔、短腔出郫筒。一鼓促拍「河满子」，再鼓摊破风入松。云璈水调殊玲珑，摄以电气贮以筒。芥拾音响归冥濛，橐籥枢纽相磨砻。放之满堂为逢逢，倾耳曲折无不通。偷声共诧「声声慢」，动色四顾色色空。初如湘灵鼓瑟湘江上，旋如洛神通辞洛水中。一弹再叹有馀韵，一望无人无丝桐。传递语音亦曲肖，又如楚巫翻译出喉咙，石言鬼语非谣童。购得人人矜奇器，闻者往往惊神工。我谓此事何足异，在昔偃师称小技。革人歌舞能目招，驱使草木供游戏。顺帝灵巧亦可言，铜人报时按节至。国初博物有江永，邮筒传声千里致。锼?浑沌机窍开，不须乞灵天地气。木鸡、木狗并有声，变幻五行易位置。奇巧即在耳目间，未用远徵输巧事。西洋此器未十年，末巧由来吾吐弃。是器传语况区区，何似传递今古有吾儒！道德事功留纸上，但凭寸管非机枢。有时馀事弄狡狯，咤叱笑骂杂噫吁，传之千载声声俱。不第绘声且绘色，活留?咳并眉须。西人亦有文字鄙且拙，廿六字母徒翻切。拗断嗓子语言粗，虽有精意无由设。时移地易音即差，兜禽僸佅难分别。得其官骸遗精神，留声机械何须说！炮火有声声震天，西洋制作年复年。一震不留犹慑敌，兵家阴机能研坚。中华此事诚缺憾，铁马屯军噤不前。我思此事由人废，群才一出将渊渊。吁嗟乎，留声器，我闻汝声泪为涟。此间时事不堪述，妇孺啜泣难下咽。劳者莫歌穷莫达，万户吞声何处宣！愿借汝机托汝械，为记愁苦与颠连。记事比珠哀比弦，传诸大帝钧天广乐边，叩天问帝夫何言！"}