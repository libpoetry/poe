{"id":"37031","title":"和王季文题九华山","dynasty":"唐代","author":"僧鸾","text":"众岳雄分野，九华镇南朝。彩笔凝空远，崔嵬寄青霄。龙潭古仙府，灵药今不凋。莹为沧海镜，烟霞作荒标。造化心数奇，性状精气饶。玉树郁玲珑，天籁韵萧寥。寂寂寻乳窦，兢兢行石桥。通泉漱云母，借草萦香苕。我住幽且深，君赏昏复朝。稀逢发清唱，片片霜凌飙。"}