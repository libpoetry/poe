{"id":"401887","title":"水浒人物鲁智深三首","dynasty":"民国末当代初","author":"聂绀弩","text":"肉雨屠门奋老拳，五台落发不参禅。姻缘说破销金帐，游戏闹翻碧柳天。有我深林无冤鬼，送君明月满山川。惺惺只顾惜惺惺，天地古今孰此贤。何处何人有祸灾，洒家未肯挺身来？独撑一杖巡天下，只为三拳上五台。匹妇匹夫仇不复，行云行雨泪谁揩。桃花村自师经后，岁岁桃花烂漫开。横身截挡人祸灾，截得人灾已上头。打罢三拳游代北，飞来一杖到沧州。佛灯狗肉几馋死，村夜桃花为嫁羞。欲访吾师何处所，海潮声里衲衣秋。"}