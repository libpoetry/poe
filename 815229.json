{"id":"815229","title":"游子","dynasty":"清","author":"胡天游","text":"游子昔出门，春晖犹未阑。依依萱草花，一步三回还。游子今出门，白日忽已寒。高堂如旧时，不见堂上颜。羊肠尽绕下堂路，今日转悲离别难。游子昔归来，欢迎倚闾色。能于冻雪底，引得春风直。游子今归来，华姿正徘徊。春风若有泪，独劝游子挥。不如天涯无还期，不见春风伤客时。"}