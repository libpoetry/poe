{"id":"794002","title":"咏史三十一首 其九","dynasty":"清","author":"黄毓祺","text":"梅福弃妻子，吴市变姓名。逢萌客辽海，冠挂东都门。偃卧不出户，蒋诩暨郭钦。薛方慕巢由，笑却安车迎。陈咸用汉腊，不忍污先人。或远或近间，要归洁其身。自惭年老矣，无以报汉恩。谊岂事二姓，印绶徒纷纷。杜口十日馀，龚胜真死臣。嗟彼莽大夫，何颜对忠魂。附莽亦非一，吾尤恨刘歆。其父最先见，国祚移近亲。歆也官国师，进封曰嘉新。何以陈尚书，三子皆同心。"}