{"id":"433323","title":"凄凉词十首","dynasty":"近现代","author":"萧梦霞","text":"莫向人天问旧盟，可怜枉自忆倾城。梦魂无据啼无益，累我凄凉过此生。岁暮怜寒裘代补，夜凉劝饮酒亲温。闲将往事从头记，一一凄凉够断魂。蕙质兰心绝可人，偶然刺绣亦传神。月香小字分明在，不忍重看旧赠巾。难得两心一样如，飘零怜我病怜渠。谁知此恨成千古，草草因缘十月馀。云英生小便温柔，别有灵心孰与俦。怕惹郎愁深讳疾，扶床娇喘自梳头。旧谈心处旧垂杨，魂断张家白粉墙。凄绝临终两行泪，一啼阿母一啼郎。有缘毕竟算无缘，短会匆匆三百天。争似路人长不识，生生世世少缠绵。减却朱颜瘦尽腰，不堪重忆旧红桥。馀生只有凄凉分，懒赋闲情怕听箫。至诚待我情如海，欲报无由泪暗吞。珍重遗容供座右，朝昏膜拜算酬恩。剧怜今世梦难圆，离合悲欢是夙缘。乞向阎罗先请愿，来生共注有情天。"}