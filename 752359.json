{"id":"752359","title":"答黄陂黎济川孝廉秋思诗","dynasty":"清","author":"张宝森","text":"银河澹无晖，虚庭忽已白。筦簟清于冰，微风入帘隙。残梦犹摇摇，晨钟荡烟碧。秋士恒善悲，况此久羁客。羁客动归心，有如燕将别。岂不志四方，风尘难合辙。四壁秋蛩鸣，临风助凄咽。去去勿复陈，搴帷望明月。明月入我抱，凉风吹我襟。白云自舒卷，去留皆无心。海内方多故，志士甘浮湛。不见梁伯鸾，《五噫》有馀音。馀音渺何许，独鹤鸣青霄。君才夙磊落，惊采追湘骚。枳棘虽暂栖，六翮终翔翱。努力祖生策，万里乘长飙。"}