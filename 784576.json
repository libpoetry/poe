{"id":"784576","title":"感化寺多古松有轩三楹时入灵籁远臻法师以听涛名之且制以图为赋长局","dynasty":"清","author":"李锴","text":"东竺上人寻绘素，盘山全体久毕露。骥毛龙甲少为贵，远师别搆图中趣。圆机离相转即相，能使作者神明注。焦墨虚拓岩下云，秃颖枯扫沙头树。莲花池东乱石西，隐开一尺盘阳路。听涛轩，凿空起，乡者在山今在纸。闻师善说法，能论一切无，与彼一切有。即此请师申妙理，毕竟云何托根柢。"}