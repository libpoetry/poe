{"id":"416498","title":"渡江云三犯   净社拈题，得雨意限第八部均，赓癸叔作即寄","dynasty":"近现代","author":"胡先骕","text":"千山岚翠合，湿云过处，暝叶响萧萧。野鹃啼已近，半亩芳塘，三两小萍浮。蔫红瘦尽，剩成阴、新绿如潮，禁几度，嫩寒轻暖，暗损沈郎腰。无憀。芳醪买醉，画舫徵歌，都不成欢笑。空省念、湖山旧约，闲却兰桡。东风竟日吹飞絮，又暗惊、春尽今朝。无语际，由他酒冷香消。"}