{"id":"725374","title":"讲席将毕赋三十韵诗依次用","dynasty":"南北朝","author":"萧统","text":"法苑称嘉柰，慈园羡修竹。灵觉相招影，神仙共栖宿。慧言绝已久，烦劳多累蓄。因兹阐慧云，欲使心尘伏。八水润焦芽，三明启群目。宝铎旦参差，名香晚芬郁。暂舍六龙驾，微祛二鼠蹙。意树发空花，心莲吐轻馥。喻斯沧海变，譬彼庵罗熟。妙智方缛锦，深词同雾縠。善学同梵爪，真言异铜腹。逶迤合盖城，葳蕤布金郁。珠华荫八溪，玉流通九谷。青禽乍下上，云雁飞翻覆。高谈属时胜，寡闻终自恧。日丽鸳鸯瓦，风度蜘蟵屋。落花散远香，霏云卷遥族。旷济同象园，中乘如伫独。后焰难坚明，初心易惊缩。应当离花水，无令乖七木。投岩不足贵，棘林安可宿。器月希留影，心灰庶方扑。视爱同采蜂，游善如原菽。八邑仙人山，四宝神龙澳。药树永繁稠，禅枝讵凋摵。以兹说闻道，庶此优驰逐。愿追露宝车，脱屣亲推毂。"}