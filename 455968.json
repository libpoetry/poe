{"id":"455968","title":"水龙吟 贺人琴馆开张","dynasty":"当代","author":"刘雄","text":"傍湖轮奂初成，诸生新得弦歌处。丛篁绕屋，飞花糁径，鸟啼朝暮。壁上丝桐，架中缃帙，正堪容与。便看移日影，焚香燕坐，安心室，如仙府。兴至七弦漫抚。目归鸿，更无今古。忘形一霎，迷离烟水，翛然渔父。树蕙滋兰，诲人不倦，金针还度。算他年检点，纤枝弱干，作参天树。"}