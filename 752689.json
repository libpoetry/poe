{"id":"752689","title":"还家题斋壁","dynasty":"清","author":"林旭","text":"嘉树殖有誉，故都望生喜。行人四月至，夏雨洒芳戺。最念手移梅，旁出芽如指。海棠枝上虫，斑绿状踶跂。笋生不择地，廊陊石尽起。治芜理芳草，坐定青袭几。南邻荔支熟，高伞张红紫。筠笼亦相及，馋眼慰无俚。去年大雪寒，实小酢如李。书声诸弟好，灯窗无隙地。旋旋行复坐，我自知何意。登盘主簿果，饱啖万事置。赤嵌客亦还，团团五日洎。但言肥无加，欣慰举杯柶。少孤依大母，西日追无骥。梦归见生存，欢笑家人侍。梦境不可寻，归日却涕泗。"}