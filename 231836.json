{"id":"231836","title":"天运·阴阳寒暑兮运无积","dynasty":"宋代","author":"葛立方","text":"阴阳寒暑兮运无积，天之成岁兮顾岂一日。羲和敲日兮声作玻璃，桂魄迎宵兮忽挂之。流沙兮扬土，檐涔涔兮又夜雨。严霜苦寒兮万木不花，叶底兮俄茁其芽。星鸟星火兮四时有令，惨命阊阖兮斟酌斗柄。三百六旬兮岁功始成，细人蠢蠢兮又岂和夫天运。"}