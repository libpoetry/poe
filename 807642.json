{"id":"807642","title":"瑞鹤仙  咏百舌鸟同云臣赋","dynasty":"清","author":"陈维崧","text":"绿杨庭院悄。正交网筛春，绮窗弄晓。红蕤枕斜抱。蓦枝头睍睆，信风吹到。如簧慢奏。递耳畔、那人知道。把旧愁、向五更头，说个绵蛮不了。袅袅。咽时逾响，溜处偏圆，百般轻巧。讵知衰鬓，贪散诞，学庄老。入春来，猛被花枝招恨，又被禽声唤恼。待来朝、索性连他，和花都拗。"}