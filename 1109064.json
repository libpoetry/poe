{"id":"1109064","title":"简竹溪二首","dynasty":"宋","author":"刘克庄","text":"溪边紫气半空浮，父老携杖看故侯。叔夜相思曾命驾，子猷一返少来舟。煨残僧芋平分吃，说道天花烂漫休。村叟安能留此客，地行仙偶出山游。驻颜元不待丹砂，筋力浑如昔建牙。剥尽皮毛真理窟，分些膏馥与儒家。苦吟寒谷应生黍，罢讲诸天亦雨花。自笑一生迷传注，傥容北面学南华。"}