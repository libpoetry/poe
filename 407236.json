{"id":"407236","title":"亲友多劝学医，心感之而未能，再用前韵作歌一首寄意","dynasty":"近现代","author":"庞俊","text":"君不见马卿自解鹔鹴裘，呼儿将与酒家楼。君不见市旁踽踽韩伯休，药囊独携谁与游。逸民豪士道不谋，观其穷约均堪忧。谁知辞赋来皇州，一朝待诏倾群侯。韩生逃隐渺难求，神龙首尾云蔽浮。我如一粟尘世留，窃慕两贤高千秋。自顾仆遫非其俦，忽忽对酒日月流。秋声萧萧蟋蟀愁，风落黄叶飞檐头。"}