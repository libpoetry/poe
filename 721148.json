{"id":"721148","title":"偶感和百谷先生韵十五首","dynasty":"明末清初","author":"何巩道","text":"魏宛沉沉薛夜来，九门排夜照平台。拥帘舞女扶罗袖，隔水鸡人促酒杯。低送晚风香辇过，倒悬秋月晓城开。只今落叶纷纷处，惟向离宫泣绿苔。秋一天时月一沙，青衫红泪对琵琶。蚕生叶底终成茧，蝶死林梢尚抱花。帘畔笑声金管歇，鬓边灯影玉钗斜。厌厌醉向熏笼下，未信蓬山在海涯。打鸭惊鸯去不归，清秋空忆见时稀。海边东日年方盛，眼底西风泪已飞。万点水灯浮塔影，一层烟月隔帘衣。阮郎别后天台在，惟有桃花路总非。不因秋色亦凄凄，天自高时海自低。无垂杨处红帘出，有落花中白马嘶。暝树低枝临水合，阴云拖脚到江齐。一声岂是渔郎笛，王仲宣楼倚日西。身学孤云到处飞，杜鹃枝上枉催啼。自怜汉殿虚题扇，谁为秦王更捲衣。月色苦临黄叶寺，潮痕寒尽白鸥矶。美人自昔矜词藻，莫笑相如作赋非。船头过尽绿鸳鸯，船背春风落海棠。竟日烟波悲去住，半生明镜照行藏。心非对烛常添火，鬓未逢秋已变霜。欲访旧游无路到，子期凄断向山阳。一重红树一重门，月在中天敢负恩。佛火何年烧艳骨，愁城终日滞羁魂。海棠莫劝悲时酒，幺凤犹传别后言。窃出玉人深院净，乌龙输与老昆崙。何处繁弦复短箫，独眠江馆意寥寥。春秋塞雁长年客，朝暮江流两度消。入夜花光浮绿鬓，隔帘兰气吐红潮。深愁积恨园难解，谁为题诗一射聊。镜里春山画未成，长眉羞见月初生。雏莺已学千回语，落蕊犹含一种情。化石自知头共点，触琴谁遣指能鸣。断肠不是寻常恨，记得河梁送子卿。蜀道当年不凿牛，相如空老茂陵秋。当歌谁解帘边语，掩扇犹窥面上羞。柳色闭来金屈戍，鸟声啼到玉搔头。蓬瀛若肯容烟艇，去访元君海上楼。水绕回廊竹路低，落花零乱柳凄凄。风憎言语吹黄鸟，波爱文章照锦鸡。天远送将千转梦，雨寒飞作两行啼。玉钩斜外雷塘恨，不到迷楼意自迷。帘垂空阁雨沉沉，旧有题诗壁上寻。窗柳独吹长笛玉，径泥犹露半钗金。交枝绿树初窥影，见底寒泉自照心。莫向高桐求彩凤，一双飞上马卿琴。东边栽柳向西斜，月处安窗为雨遮。鸟未欲啼行碧瓦，蝶初成梦宿寒纱。香烧石鼎频添火，水注铜瓶自养花。风景断肠人不识，倩谁分付与诗家。月圆天半众星斜，犹绕村烟未到家。碧水鹤群惊自起，朱栏荷影曲相遮。熏炉向客添心火，酒盏从他落眼花。想到念奴初睡起，连昌宫里唤琵琶。啼断愁猿一寸肠，月华依旧怨秋光。自怜乱叶徒相乱，却笑长条未是长。蘋末每当吟处起，莲花偏向落时香。斑骓十里嘶斜照，拍手齐看玉面郎。"}