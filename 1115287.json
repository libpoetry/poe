{"id":"1115287","title":"六月二十四日病起喜雨闻莺与大儿议秋凉一出游山三首","dynasty":"宋","author":"杨万里","text":"末伏将催中伏休，匆匆送夏又迎秋。暑中竹色风仍雨，病里莺声喜破愁。大熟十年无此作，微生一饱更何求。急须剩踏莲花曲，药玉新船待拍浮。病势初来敌颇强，排山倒海也难当。老夫笑把东西玉，竖子难藏上下肓。酒阵时闻报三捷，诗坛元不费单枪。夜来梦入清凉国，风月冰人别是乡。暑气朝来扫地空，南风毕竟让西风。秋生楚尾吴头外，凉杀天涯地角中。万叠山连千涧水，双行缠伴一郫筒。初程道是穷忙著，且宿东山东复东。"}