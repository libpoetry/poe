{"id":"1194846","title":"奉和袭美添渔具五篇 渔庵","dynasty":"唐","author":"陆龟蒙","text":"结茅次烟水，用以资啸傲。岂谓钓家流，忽同禅室号。闲凭山叟占，晚有溪禽嫪。华屋莫相非，各随吾所好。拣得白云根，秋潮未曾没。坡陁坐鳌背，散漫垂龙发。持竿从掩雾，置酒复待月。即此放神情，何劳适吴越。山前度微雨，不废小涧渔。上有青袯襫，下有新腒疏。滴沥珠影泫，离披岚彩虚。君看荷制者，不得安吾庐。朝携下枫浦，晚戴出烟艇。冒雪或平檐，听泉时仄顶。飙移霭然色，波乱危如影。不识九衢尘，终年居下泂。敏手劈江筠，随身织烟壳。沙禽固不知，钓伴犹初觉。闲从翠微拂，静唱沧浪濯。见说万山潭，渔童尽能学。"}