{"id":"846219","title":"杜韦娘","dynasty":"宋","author":"无名氏","text":"华堂深院，霜笼月采生寒晕。度翠幄、风触梅香喷。渐岁晚、春光将近。惹离恨万种，多情易感，欢难聚少愁成阵。拥红炉，凤枕慵敧，银灯挑尽。当此际，争忍前期后约，度岁无凭准。对好景、空积相思恨。但自觉、恹恹方寸。拟蛮笺象管，丹青好手，写出寄与伊教信。尽千工万巧，唯有心期难问。"}