{"id":"1220489","title":"宋蕲之广济簿尉黄刚中脩水人也至元天兵渡江中十九矢而死妻刘被掠子甫十岁既长求其母凡十年知已没入官迎驾哀诉得旨使为母子如初","dynasty":"元","author":"吴当","text":"临危百箭忠臣血，流落孤踪孝子心。霜露年年秋草碧，关河处处暮云深。仰天已觉恩如海，爱日常怀泪满襟。继述好留青史传，凄凉更赋白头吟。"}