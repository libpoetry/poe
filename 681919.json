{"id":"681919","title":"留别沧州先生","dynasty":"明","author":"文林","text":"东去清风满浙帆，东瓯更在浙东南。班行已失群公队，陋巷犹停长者骖。中外于人何可择，卑微在我本来甘。平生学道求无愧，此去亲民况所耽。疏远渐劳京国梦，暌离偏惜故人谈。时名有忌愁多取，宦业如禅且静参。县僻还闻山水胜，地连粗喜土风谙。遥应到日思君地，秋水凝神月满潭。"}