{"id":"985180","title":"类试院考校九月十日塔之八级中现宝光杨齐伯有诗记其事亦赋一首","dynasty":"宋","author":"郭印","text":"峥嵘大千界，等是菩提乡。昆虫暨草木，各放无边光。而况佛之觉，灵明亘十方。化身三昧火，骨节金弥刚。累累灿五色，珠玑斗斛量。宝传百世后，伽蓝深秘藏。锦官岌浮图，直上干穹苍。中有坚固子，示现尤非常。朝来八级内，明灯忽煌煌。胥隶走惊诧，观者即堵墙。初疑伏萤过，显没何微茫。继如两星出，左右争飞扬。是时霁雾敛，若木升太阳。傥非照耀成，不知果何祥。西南一都会，广开选士场。定应得奇才，归美报君王。"}