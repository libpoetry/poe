{"id":"995181","title":"酹江月/念奴娇 其二","dynasty":"宋","author":"黄机","text":"东篱成趣，有西风解事，催开丛菊。碎擢黄金谁试手，一一清香堪掬。露湿凉轻，霞凝寒重，秀发如新沐。宫妆匀就，岂知红紫粗俗。因念昔日渊明，微官不受，归伴花幽独。弹压秋光三径里，浊酒床头初熟。饮剧肠宽，醉深吻燥，更把纶巾漉。此翁无恙，唤渠同醉船玉。"}