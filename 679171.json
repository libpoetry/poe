{"id":"679171","title":"东坡游赤壁图","dynasty":"明","author":"守仁","text":"大江东流浩无极，神斧何年开赤壁。西风吹尽战船灰，翠叠嵯峨扫空碧。秋清白露洗银河，水落空山见危石。何处扁舟载月行，眉山学士黄州客。黄州老客不世才，江汉波澜深莫测。自说前身卢道人，谪向人间了文墨。平生顾义不顾害，往往长遭贵人斥。策题谤息诗案兴，不免姓名归党籍。何如斗酒鱼十头，鼓棹沧浪散胸臆。目断天涯望美人，此时此意谁能识。"}