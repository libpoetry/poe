{"id":"1092121","title":"留别处州陈舜卿教授以笔赠之","dynasty":"宋","author":"程洵","text":"中岁探至道，颇欲齐得丧。偶然遇逆境，又尔起诸妄。贤哉陈夫子，胸次甚夷旷。警我以微言，恐我犹事障。嗟我与夫子，少长异州党。倾盖逆旅中，谈笑便抵掌。谁言江浙远，嗜好无异尚。我虽谬涉世，途穷理归鞅。而君方朝天，高论献忠谠。赠君秋兔毫，聊以代杯盎。勿云管城子，未有食肉相。当知中书君，日侍九天上。"}