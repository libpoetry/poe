{"id":"433084","title":"和师郑辛亥十一月诗史乙集刊成自题其后用原韵二首","dynasty":"近现代","author":"徐兆玮","text":"咸同人物自千秋，桑海遗珠又遍搜。蒙叟列朝当闰集，遗山野史续中州。百家菹醢供仙蠹，万卷丹铅笑汗牛。风降雅亡离黍感，茫茫谁解我心忧。十载骚坛孰主奴，名家江左渺钱吴。失栖群似林间鹊，偏好应如屋上乌。削简几经雠亥豕，弃官原不为尊鲈。寂寥故国空文藻，校订残编一叹吁。"}