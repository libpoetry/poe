{"id":"721362","title":"贺广州冯使君二首","dynasty":"明末清初","author":"陈恭尹","text":"天怀高旷世谁如，却为酬知更剖符。北阙除书来五岭，东风游兴尚三吴。新添诗卷传人口，旧管黔黎候旅途。家有傅岩先命在，暂将霖雨到南隅。南北犹悭相见缘，仁声先自异方传。棠阴未剪灵山下，骥足曾开禹穴前。莘野有勋仍相陟，韦侯世守亦承贤。今时盛事宁殊古，白首宁忘野史编。"}