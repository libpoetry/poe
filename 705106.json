{"id":"705106","title":"发齐安偶成","dynasty":"明","author":"瞿汝稷","text":"匣我龙唇琴，勿复奏流徵。要眇谐宿襟，不入郢人耳。念此中徘徊，抑按从下里。[口聊}嘈聚樵牧，众惬心自鄙。回轸谢群听，拂弦返吾始。河鱼云际鹤，旷世尚知己。重华南狩时，九有诵光格。帝子望不还，苍茫九疑碧。天地寄寥廓，垒空寄大泽。成毁真须臾，讵云靡穷极。胡为垒中人，还竞昔人迹。岁月闲鹑居，物华美鷇食。夙驾非我驰，停鸾非我息。去去莫夭阏，鹪枝运鹏翼。"}