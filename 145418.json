{"id":"145418","title":"吾年·吾年易逾迈","dynasty":"宋代","author":"释文珦","text":"吾年易逾迈，感慨难具陈。齿发半缺秃，肌肤多不仁。屏迹於空山，几与木石邻。忆昔少年时，秉志将求伸。所交四方士，一一非常人。论文穷道要，日夕长相亲。逝者若流水，存者犹参辰。辗转空怀思，欲见终无因。新知弃玼贱，坐卧唯一身。余生谅非久，当为灰与尘。存亡固可念，亦复徒伤神。於焉息吾卢，静然全天真。"}