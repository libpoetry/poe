{"id":"1208625","title":"鉴湖水送乌希说（希说以至元丙子夏由史属代祀北岳济渎南至会稽腊残求赠言适笺尾腊文有鉴湖水之语遂为题赋诗饯之予以至顺癸酉使过绍兴不得一至湖上至今歉然）","dynasty":"元","author":"宋褧","text":"鉴湖百顷生凉秋，知章陈请太白游。子今乃能五月往，我昔不得一日留。吴娃合曲风度舫，越女浣纱云满头。燕赵缁尘都洗尽，荷花深处荐琼舟。"}