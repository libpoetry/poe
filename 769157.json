{"id":"769157","title":"散帙，得卫讷旃先生遗诗。因感先生殁后诗卷散轶略无存者，慨然有作，情见乎词","dynasty":"清","author":"张问陶","text":"神龙无全形，古鹤有遗响。斯文竟零落，浮世吾安仿。风骚岂坠地，终只在天壤。岁晏祭何方，苍茫付心赏。先生昔未遇，才与年俱长。十上所著书，寒蟾妒秋榜。放浪为歌诗，下笔何萧爽。轶群不及群，万马空驯养。遂轻一日名，时重千秋想。夜夜斗牛边，其光应万丈。俄来霹雳文，一召君长往。我自哭刘蕡，人谁惜任昉。西华尚练裙，旧册谁拔奖。古今言数奇，似此几无两。赤水遗元珠，何人求象罔。会罗九州铁，大铸珊瑚网。"}