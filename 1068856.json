{"id":"1068856","title":"伯初侄谒客道傍丛竹间见梅花盛开村人不知赏嗟惜赋诗因次韵","dynasty":"宋","author":"张扩","text":"少年眼似春冰滑，风味最于花曲折。冲泥访客竹边过，邂逅寒梅照疏节。不应误落野人手，自赋新诗为昭雪。坐怜穷腊太严苦，万木如僵生意绝。零丁老蘖独回暖，似借馀波沾涸辙。今君把玩不忍去，吹面朔风皴欲裂。还家笑我病隤豗，茅屋千窗墙百穴。自言亲到玉妃馆，缟练分行洗纹缬。诗成不费炉锤功，君看铮铮句成铁。"}