{"id":"1127064","title":"观世音赞六首","dynasty":"宋","author":"黄庭坚","text":"海岸孤绝补陀岩，有一众生圆正觉。八万四千清净眼，见尘劳中华藏海。八万四千母陀臂，接引有情到彼岸。涅槃生死不二见，是则名为施无畏。八风吹播老病死，无一众生得安稳。心华照了十方空，即见观世音慈眼。设欲真见观世音，金沙滩头马郎妇。自心海岸孤绝处，戒定慧香补陀伽。观身实相净圣果，自度众生大悲愿。一一浮沤镜本空，八万四千垂手处。梦时捉得水中月，亲与猕猴观古镜。圣慈悲愿观自在，海岸孤绝补陀岩。贯花缨络普庄严，度生如幻现微笑。有一众生起圆觉，即现三十二应身。壁立千仞无依倚，住空还以自念力。以法界印，印诸善根。以平等印，普印诸业。八万四千母陀臂，诸佛承我称提力。八万四千清净眼，众生依我成正觉。补陀岩下白花风，月照海漩三昧底。圣慈悲愿观自在，小白花山住道场。海漩三昧觉澄圆，三十二应施无畏。有一众生发大心，愿度我身及舍识。万仞峰前撒手过，观音岂复异人乎。敬礼补陀，岩下水边。十方三世，无不现前。愿我亦證，空觉极圆。处处悲救，火中生莲。"}