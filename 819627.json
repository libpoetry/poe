{"id":"819627","title":"登徐州陶公阁","dynasty":"清末近现代初","author":"杨圻","text":"秦皇心八荒，东游巫王气。真人常自疑，山中匿刘季。项王战五年，一夕楚歌至。汉德忽衰落，群雄据燕冀。先主久落魄，思攫寸土寄。嗟嗟我徐州，久为用武地。贤哉陶恭祖，揖让靖枭贽。闾阎安鸡犬，父老免离弃。献帝初无恙，取土亦何意。为问刘使君，东来能无愧。阿瞒驱兵来，下邳忽失利。百姓转沟壑，亡命仅数骑。他年入成都，刘璋亦让位。人弃我所取，一再攻不备。平生欺孤弱，所至得之易。历数虽有归，英雄终虚伪。邓艾来阴平，兴亡如儿戏。天意本无常，人事亦何为。得土必杀人，螳雀争觎觊。一姓岂终极，孤城几易帜。宁令万骨枯，成我数年事。所谓吊伐心，大盗胜者贵。逐鹿满今古，心迹岂同异。哀哉众生灵，浩劫将焉避。益思陶公贤，千载感高义。下车登城楼，怆然出涕泗。"}