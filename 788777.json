{"id":"788777","title":"绿意 新绿","dynasty":"清","author":"周祖同","text":"东风旧识。又枝枝叶叶，渲染芳陌。花路条条，都绣残春，随意草痕疏密。屏山烟雨浑如梦，剩几片、落红狼藉。怪唤人、阑畔笼鹦，撩乱午阴难觅。多事三眠细柳，为谁一寸寸，眉黛凝碧。依约鬟云，便卷重帘，也误绿笺消息。寻常衣袂夸年少，略记忆、者般颜色。问别来、南浦波流，魂是几时消得。"}