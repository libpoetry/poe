{"id":"763304","title":"高阳台 丁雁水招同观庄纬云目天卫公韬汝及仲儿集八境分赋 其二","dynasty":"清","author":"吴绮","text":"霜柚垂金，烟霞泛碧，人间又满清秋。怀古登高，一时身在他州。逋臣望阙肠应断，叹眉山、老泪难收。向西风搔首，而今白发盈头。何当飞盖携游。有建安才子，正始英流。欲采芙蓉，徒怜渺渺芳洲。江关岭海皆陈迹，算还输、沙际双鸥。且同教、倚醉凭栏，长啸登楼。"}