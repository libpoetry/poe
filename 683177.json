{"id":"683177","title":"浒西庄春日行乐词四首","dynasty":"明","author":"王九思","text":"绕屋花如绣，当筵酒泻油。青童珠络臂，红妓锦缠头。深院歌娇鸟，垂杨系紫骝。谢公行乐地，不羡五陵游。袅袅鸣仙佩，盈盈出洞房。盘云高髻子，叠雪绣罗裳。倚柱调鹦鹉，吹箫引凤凰。烟花春日暮，沉醉紫霞觞。渭北神仙府，春来乐事多。花枝侵舞榭，日色艳宫罗。丽曲娇莺妒，红颜细马驮。更怜明月上，流影入金波。十二层楼外，和风醉牡丹。紫云临绮席，朱袖倚雕阑。娇态含羞语，名花带笑看。欢悰犹未厌，天际驻青鸾。"}