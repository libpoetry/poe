{"id":"130434","title":"金菊对芙蓉·浅拂春山","dynasty":"宋代","author":"刘清夫","text":"浅拂春山，慢横秋水，玉纤间理丝桐。按清冷繁露，淡伫悲风。素弦瑶轸调新韵，颤翠翘、金簇芙蓉。叠蠲重锁，轻挑慢摘，特地情浓。泛商刻羽无穷。似和鸣鸾凤，律应雌雄。问高山流水，此意谁同。个中只许知音听，有茂陵、车马雍容。画帘人静，琴心三叠，时倒金钟。"}