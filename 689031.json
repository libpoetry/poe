{"id":"689031","title":"朝云墓十首次孙西庵先生韵","dynasty":"明","author":"何绛","text":"自今歧路各西东，事与浮云失故踪。已觉逝川伤别念，更来清镜促愁容。星霜渐见侵华发，火影应难到洞宫。最是不堪回首处，隔江吹篴月明中。此生多是厌羁离，欲语潸然便泪垂。触石晴云凝翠鬓，带风杨柳认娥眉。鱼吹细浪摇歌扇，蝶恋馀香舞好枝。自别钱塘山水后，愁添益恨绕天涯。露重岚深路渺茫，直教愁色对愁肠。正嗟新冢垂青草，独泛扁舟映绿杨。紫燕欲飞先绕栋，林花未散已偷香。如今再到经行处，莲帐无因见女郎。南方应有未招魂，去国离家见白云。自恨频年为远客，不知何地更逢君。江鲜野草桃花饭，宝髻香娥翡翠裙。今日春光吟不见，病煎愁绪转纷纷。何处风光最可怜，四邻凋谢变桑田。重牵匹马吟红叶，可惜雪花铺白毡。坛上古松疑度世，渡头芳草忆前年。幽居寂寞无人入，落日深山哭杜鹃。纱窗日落渐黄昏，露滴幽丛见泪痕。鵩鸟赋成人已没，女娥飞去影终存。门閒多有投文客，地回难招自古魂。回首旧游俱是梦，烟霞冬闭木绵温。满湖青草雁声春，摘尽庭兰不见君。唯对松筠听刻漏，欲书花叶寄朝云。窗残更夜人何处，树蘸芜香鹤共闻。无复绮罗歌白日，青丝宝髻石榴裙。北邙松柏锁愁烟，望尽黄茅是海边。孤垄阴风吹宿草，出云清梵欲歌筵。微波有恨终归海，明月无情却上天。日暮乡关何处是，亦应怀抱暗凄然。何劳终日望林峦，寂寞烟霞古灶残。紫陌夜深槐露滴，白杨风起垄头寒。桑田碧海须臾改，楚水吴山道路难。正是客心孤回处，中天月色好谁看。重到云居独悄然，中宵多梦昼多眠。千丛野竹连湘浦，半夜江风引杜鹃。独鹤不知何处舞，明珠无数亦羞圆。当时惊觉高唐梦，红袖香消一十年。"}