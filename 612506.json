{"id":"612506","title":"哭谭永明山人排律一百韵","dynasty":"明","author":"邓云霄","text":"有美粤东杰，英英溟海旁。精分朱鸟翮，星映少微光。秀骨鹤胎瘦，雄心剑气翔。青云期早达，白眼纵佯狂。蹴鞠斗鸡道，挥槌结客场。诗才泉倒峡，侠节柏凌霜。兴到题鹦鹉，豪来典鹔鹴。闭门田是砚，隐几墨为庄。献玉足犹在，续貂心自伤。长怀湖海志，摆脱利名缰。赤骥嘶风去，苍鹰拍汉飏。片言堪授璧，千里不赍粮。名岳孤筇度，洪川一苇航。探奇摇彩笔，得句满奚囊。到处推词伯，名家与雁行。忘年多少府，倒屣有中郎。望阙能披胆，忧时罢举觞。寸毫排仗马，一疏叫天阊。谁信牵萝客，还能补衮裳。鸳班皆吐舌，凤鸟已鸣阳。直节斗山重，高风兰蕙香。声名如入洛，都雅似游梁。平揖将军第，閒过上相堂。拍肩呼许史，半醉骂金张。裘马三河少，银鞍七宝装。常酣平乐酒，见惯杜韦娘。绛灌妒才子，终军出朔方。青牛沙漠远，白草塞垣长。笑入元戎幕，眼空胡虏乡。丛谈开武库，叱吒落欃枪。尽踏三边险，还交六郡良。勒名思窦宪，市骏泣归王。失路非流落，穷途倍激昂。风尘催燕颔，星斗动鱼肠。弹铗歌偏苦，移山志愈刚。北风才转毂，南国又鸣榔。买赋争张宴，扬金忽满筐。朝朝鲸吸海，夜夜凤求凰。妙舞风前柳，新声陌上桑。携云石城女，侍寝邯郸娼。已赠汉皋佩，还摇洛浦珰。绮罗迷建业，花月醉维扬。买笑春方好，寻芳夜未央。香尘飞利屣，响屧绕长廊。酒向锡山载，钩从虎阜藏。湖山留丽藻，珠翠斗新妆。奇士逢张旭，名园有辟疆。西湖邀锦缆，秋水下钱塘。倚棹严滩石，垂纶粤海艎。缠头金尽散，搔首鬓将苍。松菊今安在，田园叹已荒。门前罗鸟雀，机上怨糟糠。尘满扬雄宅，蓬深仲蔚房。瓶空无菽粟，箧剩只缥缃。司马先生叶，词宗学士杨。怜才时把臂，赈匮每分张。管鲍交偏永，芝兰味不忘。寒炉回昔暖，枯木暂时芳。二老从朝露，孤灯啼夜螀。袁安徒卧雪，灵辄孰贻浆。向日金盈橐，今朝鹿在隍。捉襟时见肘，剜肉不医疮。土锉烟常冷，绳枢月自凉。天边看紫气，夜半拭乾将。曲巷门悬席，閒园屋绕篁。有时收橡栗，多恨倚筼筜。诗兴越精进，襟期未可量。观涛频弄艇，濯足屡歌沧。星汉笼笔底，乾坤入眼眶。火攻屈贾垒，水灌曹刘墙。历尽一生蹇，还成百炼钢。华文珠烨烨，高韵玉琅琅。惟我同风调，文君共颉颃。论心常对酒，谈艺夜连床。古雅思前汉，纤卑陋晚唐。相期持格力，切戒露锋铓。诗工穷里得，道誉困中彰。壁立人偏乐，囊空世自忙。千秋称独擅，九折亦何妨。敏捷敲铜钵，遐搜叩石仓。缅馀趋仕路，不暇理篇章。望远云低雁，相思月落梁。人方怜范叔，客不到临邛。古谊胶投漆，交情桂杂姜。馀曾归里闬，君自曳□裆。陆贾金堪赠，王高藿共尝。感时心尚赤，阅世发全黄。隐迹留东郭，仙踪遽北邙。别离殊恍惚，生死竟微茫。石椁空埋骨，沙溪岂钓璜。谁求封禅草，忍视贮经箱。帷幕澹无影，人琴总已亡。藏舟山寂寂，闻笛泪浪浪。宿草连松桧，平林走鹿獐。山魈来踯躅，木魅亦踉跄。蜀国鹃犹哭，辽东鹤可望。浮生真石火，达士等彭殇。梦去人为蝶，归来石是羊。还疑挂剑处，堪拟卧龙冈。漫作招魂赋，羁人在楚湘。"}