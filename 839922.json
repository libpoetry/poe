{"id":"839922","title":"为吴君藜青书扇戏题长歌一篇并约赏菊","dynasty":"清末民国初","author":"祝廷华","text":"故人昨自吴门来，江山晴朗欢颜开。故人之来何所事，吁嗟噫嘻为戚死。死者已矣生何堪，故人当食忘肥甘。我心匪石亦尔尔，况共师承言在耳。铸成大错朋旧惊，纵谈往事殊不平。幸哉天日已重见，掀髯笑识春风面。东篱秋菊正发花，云霞璀璨纷奇葩。本来折简已相约，既见君子尤欢洽。矧复惠我琼瑶词，所求乎友君先施。展诵再三手不释，玉润珠圆倍心折。江郎天予生花笔，摹写钟王更精绝。携入花房藏案头，宝光夜夺珊瑚钩。君来赏花未悦目，我先赏诗饱眼福。有诗无花诗固佳，有花得诗兴益赊。月之五日日卓午，欢迓高朋过花圃。一年一度乐应时，君既遄归其勿辞。君言小阮约已诺，届时到否君毋速。余谓君抱梅花骨，得毋看菊嫌萧瑟。是以萧斋片刻娱，叮咛至再犹踟蹰。今裁尺素通殷勤，愿整甲胄迎参军。先生爱梅我爱菊，请豁吟眸一寓目。"}