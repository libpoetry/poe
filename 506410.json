{"id":"506410","title":"战城南","dynasty":"明","author":"王洪","text":"朝出战，徐吾南，莫出战，祁连北。军声遥惊瀚海翻，杀气直入天街白。自古圣人以五兵治不道，腹心爪牙各矢厥。谋力为民除残去蟊贼，胡为彼顽不我率。挥我天兵奋长戟，虎罴咆哮鸷鸟击，薄其穹庐夜不食。招摇为我怒，弧矢为我直，参旗开张虎奋翼。蹀胡之血，斫胡之头，悬之藁街竿百尺。戎胡万里恒威德，一身为长城，四海永宁谧。下传子孙，上宁邦国，声施千秋永无极。"}