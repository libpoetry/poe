{"id":"1130377","title":"颂古四十五首","dynasty":"宋","author":"释慧远","text":"未离兜率降王宫，便就刀山入镬汤。等闲擒下白拈贼，满眼俱为败露赃。毗蓝园里丧佳声，分手徒劳布恶名。果是一文偷不得，至今虚作不良人。十万众前无出路，冬瓜印子印何人。迦叶只因曾冷笑，至今陷在涅槃城。家常待客劝三杯，鸩酒不消吃一盏。当时裂破夜叉头，顶门突出醯罗眼。才拈折箭断弦弓，随手双雕落碧空。打鼓看来君不见，万年松在祝融峰。马面驴腮无处雪，海竭山摧天地裂。老古锥，太孤绝。龟毛拂去眼中尘，兔角杖敲空里月。时临孤岛畔，拭目望蓬莱。空山无人处，水流花自开。咄咄瞎驴趁大队，眨上眉毛佛不会。白云断处是青山，行人更在青山外。浓云泼墨半遮山，碎雨跳珠乱入船。卷地风来忽吹散，望湖楼下水如天。参天白刃赤身挨，李顺王均破草鞋。德山智量过君子，活捉生擒立地埋。梵志有钱时，能肥又能白。梵志无钱时，能瘦又能黑。十字街头立，被人唤作贼。尊位如何，澄潭影里探秋波。日面月面，铁眼铜睛安可辨。君不见一声霹雳兮雾罩长空，千眼顿开兮云收岳面。还见马师么？病在膏肓，切须忌口。抟风展翅拿沧海，直取龙吞也大奇。八臂那吒拦得住，和声扑碎五须弥。风前截断，句后全提。高出祖师三要印，不落云门第一机。噫！卢陂卢陂。短帽轻衫宫样窄，舞遍胡笳十八拍。曲罢酒阑犹未归，归来月色和云白。去若丘山重，来如一羽轻。去来无别路，倾盖白头新。唱拍相随特地新，舞衣歌版不须呈。云间独有箫韶曲，未肯流传取次人。案头获敕令行时，阃外全提杀活机。回首华山孤顶望，巨灵神亦竖降旗。率陀天上翻筋斗，酆毕罗都汩碖眠。醉后归来明月夜，笙歌引入画堂前。不是风幡动，亦非仁者心。自从胡乱后，淈?到而今。楚王城畔水东流，独脚山魈趯气毬。贪看六么花十八，不知船子下扬州。神仙秘诀妙难传，秃顶脩罗打左拳。半夜归来无觅处，忍饥高卧饭箩边。登坛道士羽衣轻，咒力虽穷法转新。拇指破开天地暗，蛇头攧落鬼神惊。门里有，门外有，不作严平犯牛斗。师子嚬呻野犴鸣，抉出离娄眼里筋。伸一手，缩一手，重阳决定九月九。相唤相呼独自归，赤骨贫穷露双肘。膏肓未必两边寻，好是良医双下针。死活不能全忌口，丧车背后念观音。父严子逆事犹乖，宣德楼前问李差。断头剖腹从轻断，直待还魂合处埋。汲水佳人立晓风，青丝放尽辘轳空。银瓶触破红妆面，零落桃花满井红。两阵交锋笑似瞋，双眉倒卓眼生筋。溪山云月谁为侣，南北东西绝近邻。不问有言无言，说甚见影见鞭。露柱口挂壁上，灯笼倒退三千。塞破太虚空，关津更不通。文殊与网明，自西还自东。眉间拔剑频相顾，女子瞿昙立下风。等闲饶舌话金襕，便与当头倒刹竿。从此天伦转无义，冷光犹自逼人寒。韶阳一击最新奇，闹市门头直面提。倒岳倾湫全正令，电光石火去难追。眼目高低鼻孔横，浅深轻重不多争。蠓䗈虿上挨肩入，鸑鷟牙根借路行。便把长河搅酥酪，敢将粟柄作禾茎。后山未是潜身处，出没任佗乌兔更。雾卷云收，雷奔电烁。眼暗耳聋，此错彼错。错不错，何处著。去兮住兮大匆匆，寂兮寥兮活鱍鱍。饶君舌拄梵天，我也令行一半。赵州头戴草鞋，也是新繁轹钻。赵州狗子无佛性，石牛不怕师子吼。午夜云腾浪接天，海门一阵狂风扫。茫茫大地参玄人，眼里无筋一世贫。掣电机关何处讨，头角峥嵘出荒草。更深夜静好商量，携手相将入醉乡。姹女已归霄汉去，呆郎何事守空房。无位真人赤肉团，电机旋掣走珠盘。金刚正眼泥弹子，烈燄光中侧足看。门外雨滴声，家和万事成。归来无一物，令人忆镜清。因我得礼汝，乾坤粟粒许。若要除三害，无过问周处。神前拨帐问西来，直截当机指酒台。赤体袒肩头面礼，祸从天降不生灾。暑往寒来春复秋，夕阳西去水东流。将军战马今何在，野草闲花满地愁。飘飘一雁落寒空，步步追空觅雁踪。蹋破草鞋跟已断，巍然独坐大雄峰。"}