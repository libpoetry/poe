{"id":"683475","title":"重登金山作","dynasty":"明","author":"王世贞","text":"春山春望郁葱哉，矫首扶桑黛色开。沧海潮吞丹鹫去，大江天捲白龙来。凭陵不尽千秋语，辽落长悲六代才。为喜摩尼施珠在，振衣还上妙高台。苍藤绝巘锁丹寮，忽有钟声至泬寥。万堞对分天堑色，千樯争上海门潮。云低雁鹜行时断，日落鼋鼍卧转骄。屈指旧游君莫哂，十年吾岂愧渔樵。"}