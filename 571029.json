{"id":"571029","title":"悦桑歌为嘉兴严上舍乃翁贼","dynasty":"明","author":"符锡","text":"楚人岂不桑，予未识桑面。桑树根巳朽，桑税犹输县。越客来江东，试问越中事。家家种桑树，亦颇为桑累。富家畜储幸稍宽，税丝犹得及时完。贫家逋负眼哭穿，指桑卖丝常隔年。吁嗟桑兮有亦苦，无亦苦，胡不悦之学严甫。青袍布袜桑下来，指点儿曹得其所。无揃我条，无摘我椹。我阴我憩，我酒我斟。吁嗟悦桑兮慨予深。展卷因君赋悦桑，不独寒饥迫我为我涕沾裳。安得男耕女织无捕租，饥者有食寒有衣，于皇圣泽覃八荒。"}