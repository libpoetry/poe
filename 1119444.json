{"id":"1119444","title":"再次韵赠俞德瑞","dynasty":"宋","author":"陈造","text":"珠轩绣毂辗香尘，回首西湖罗绮春。便合行歌访花柳，可辞买笑费金银。清吟自属当千客，劝醉那无第一人。肯学孤山旧居士，平生诗酒祇僧邻。孰知妙语析微尘，细写都城浩荡春。向我能分赵城璧，为君还缺唾壶银。平时宦路甘违俗，投老诗声更后人。枘凿推敲有砭剂，不劳千万得芳邻。襟袂犹缁客路尘，攀追强踏帝城春。落身穷僻才全璧，敌己游从半佩银。枉却近臣开荐口，颇尝内地著痴人。君看捉笔青灯夜，得句欢呼聒四邻。"}