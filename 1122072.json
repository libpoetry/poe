{"id":"1122072","title":"仲常龙图自广中移帅闽","dynasty":"宋","author":"郑侠","text":"去年牙戟海边城，空望门阑涕泗横。今日去旄东向梦，那知高纛此中迎。岂非丈席谐瞻对，亦似云衢有否亨。十有馀年想谆诲，更期朱玉似河倾。惠兹政化及民功，内外声称有古风。五岭山川情正黮，七闽桃李意先通。大明继照天衢辟，重德还朝众愿同。早晚皇穹顺舆议，老人星在玉堂中。"}