{"id":"1213084","title":"送独吉经历迁内台","dynasty":"元","author":"曹伯启","text":"麟凤有名人不识，一出端能瑞中国。拯焚济溺非所长，君子同声复同德。单父鸣琴不忍欺，南阳召杜今犹忆。后来从政何纷纭，丹凤高鶱麟就踣。河山秀英散还聚，间世名贤出西北。翙翙公朝作羽仪，昭昭相府乘矜式。剸裁不觉到襟宇，予夺谁能动声色。赐环消息九天来，拂我群情乱如织。临岐一语还自释，吴楚区区驻难得。庙堂新政待良筹，行看八荒开寿域。"}