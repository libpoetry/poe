{"id":"702855","title":"赠李玉完侍御督学四首","dynasty":"明","author":"董其昌","text":"万壑渟泓镜水清，仙人玉尺照湖明。挹将汉阙金茎露，散入天阶瑞草生。选骥星精切紫垣，春台仙李露华温。直罗江左为沙苑，会见山阴有狄门。朱陵桃子千年实，楚国连城三献非。凤翥乍书花自雨，龙睛才点画能飞。不忿胡笳内地闻，子衿何必少终军。论文一变南朝体，运策兼收绝塞勋。"}