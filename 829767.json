{"id":"829767","title":"壶中天 壶庵师自题六十七岁小像，次韵","dynasty":"清末近现代初","author":"赵熙","text":"杜陵风貌。令半生无著，只缘诗好。一枕官身前世梦，鸡唱汝南天晓。石笋书香，花潭笠影，水换蓬莱岛。功名苍狗，山中自种瑶草。便儗石恪维摩，一龛端坐，洗钵祗园保。我是僧雏曾指月，也到恒河边老。肝胆向谁，须眉无恙，华顶归云少。河清人寿，不言心下了了。镜中花貌。尽红红白白，张家好好。四面凉云风皱酒，心在玉壶天晓。借竹为墙，呼山入郭，秋沁瑶华岛。蜻蜓款款，游鱼唼唼芳草。亭子宛似湖心，放翁诗境，坏砌苔痕饱。七百馀年留一舸，多少闹红遗老。南泊寻香，西湖饮渌，梦影三生少。茫茫万事，知非我辈能了。故侯遗貌。记锦城秋集，月圆花好。自别成绵龙茂道，明发碧鸡春晓。节钺三边，人天万古，客散田横岛。招魂湘水，五年墓已荒草。春夜黄浦潮声，相逢一叹，晚饭吴羹饱。梦里空花秋后叶，年少周郎俱老。鲸海重波，鹓雏两地，白雁音书少。交情昆季，也应来世难了。"}