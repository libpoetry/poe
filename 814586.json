{"id":"814586","title":"商山四皓墓","dynasty":"清","author":"范轼","text":"汉祖当年歌《大风》，谁知衽席伏兵戎。萧曹已老从龙业，绛灌惟馀走狗雄。匕鬯不惊神色外，须眉如接笑谈中。商颜依旧人千载，古木残碑说殡宫。高卧岩扃定几秋，无端物色到留侯。唐家机肉肥鹦䳇，晋室残脐噬马牛。漫说壶关先入蜀，莫须周勃始安刘。谷山老父传书久，伟业何妨建白头。"}