{"id":"471088","title":"对酒怀里中诸同好四首 其二","dynasty":"明","author":"唐时升","text":"伯咸意落落，宾客常满堂。通达晓万事，要言不可忘。肃焉老成人，而亦好壶觞。晋楚争盟主，申韩制令章。我时在其间，得隽神扬扬。烈士惜暮年，读书城南庄。出门荫榆柳，临沼出鱮鲂。田庐信可乐，奈此道路长。忆昔酩酊饮，一月八九场。今此不十一，余日多凄凉。"}