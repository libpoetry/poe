{"id":"813203","title":"前后蜀杂事诗（选十）","dynasty":"清","author":"张祥龄","text":"城南饿死采桑女，又听君王要税桑。山上彩楼风雨夜，笙歌谁念饲蚕忙。宦寺新颁建节符，天雄进得美人无。牙兵龙虎飞章到，为献秦州花木图。典章文物继唐初，九国龙争总不如。李昊王锴尽才士，绝怜低首写降书。六宫红绿散星辰，王气青城渐不灵。二十万军齐下泪，天回金翠冷红亭。龙衮分明帝像尊，谁来法驾召唐魂。元元皇帝青牛去，剩有铜羊一角蹲。七里亭前拜魏王，卖来阿魏与唐庄。长安三赵村前月，冷照王家十八丧。满地杨花暮雨时，无人复唱柳枝词。秋坟古木宣华苑，夜月楼台鬼唱诗。常让官家第一筹，画楼忽命撤浮游。殿前名马亲王赐，传说君王不打球。金锁重门歇绮罗，凄凉一阕洞仙歌。老尼闲说宫中事，故苑月明池上多。一箭曾无东向发，沙弥原本不知兵。祭文凄绝将军庙，江岸回头尽哭声。"}