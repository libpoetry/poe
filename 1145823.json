{"id":"1145823","title":"捉搦歌","dynasty":"隋","author":"无名氏","text":"粟谷难舂付石臼。弊衣难护付巧妇。男儿千凶饱人手。老女不嫁只生口。谁家女子能行步。反著夹禅后裙露。天生男女共一处。愿得两个成翁妪。华阴山头百丈井。下有流水彻骨冷。可怜女子能照影。不见其馀见斜领。黄桑柘屐蒲子履。中央有丝两头系。小时怜母大怜婿。何不早嫁论家计。"}