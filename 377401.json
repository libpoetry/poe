{"id":"377401","title":"疏影·瑶妃怨独","dynasty":"清代","author":"蒋敦复","text":"瑶妃怨独。问楚天暮雨，谁会芳躅。今夕凄凉，可许温存，飞近睡里蛾绿。梨云不隔春江水，但莫遣、翠禽啼足。怕黄昏、一半迷离，照与画屏银烛。谁省佳期早误，酒醒思往事，心上羞触。帘也垂垂，灯也凉凉，人也深深金屋。红珠斗帐红蕤枕，想修到、鸳鸯秾福。奈者遭、瘦了文园，冷绝晓仙难续。"}