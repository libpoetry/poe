{"id":"1225275","title":"九月廿三日城外纪游","dynasty":"元","author":"吴师道","text":"杪秋暇日休弦歌，五门城外观新河。斗门决水已数日，浅沙漫漫无馀波。纵横疏凿引别派，监官督役犹挥诃。循堤侧足惧疏恶，惊见崩坼当盘涡。故桥旧市不复识，祇有积上高坡陀。城南靡靡度阡陌，疏柳掩映连枯荷。清台突兀出天半，金光耀日如新磨。玑衡遗制此其的，众环倚植森交柯。细书深刻皇祐字，观者叹息争摩挲。司天贵重幸不毁，回首荆棘悲铜驼。长春宫苑最宏丽，飞楼涌殿凌层坡。乔松天矫百岁物，复有偃盖低婆娑。平生素闻百一帖，乐石壁置周檐阿。金源中华盛文物，玉堂学士锵鸣珂。旁搜纸墨作藻饰，欲与唐晋争嵯峨。至今摹拓传好事，道士却换人间鹅。仙杯珍袭巨桃核，御画云鹤题宣和。不知何处有此木，偶尔结实良非他。瑶池汉殿语茫昧，遂使世俗犹传讹。寻幽访古意未已，起视落日归禽多。却趋林亭憩清绝，盆菊采采黄金窠。蟹螯研雪新酝碧，对此不乐将如何。京华酒垆方歌舞，锦鞯翠袖迎娇娥。儒冠已受俗子笑，况复衰容双鬓皤。下帷闭阁来迹少，肮脏不肯侯门过。清游良友幸追逐，未思返棹寻渔蓑。今朝不饮心已醉，笑看坐客朱颜酡。凤城半掩归路暝，争道击毂如飞梭。九衢冥濛涨尘雾，渐见灯火稀星罗。作诗写实不可缓，马上已复成微哦。"}