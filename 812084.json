{"id":"812084","title":"杂事","dynasty":"清","author":"孙原湘","text":"阁翠灯红酒似潮，人间第一可怜宵。绿熊茵展风都稳，赤凤车来雪未消。别院箫声催月上，隔屏香气杂花飘。蔡经得啖麒麟脯，已是麻姑指爪调。此中洗面泪痕多，伏枕空持断袖罗。北地自工操井臼，东屏何敢按笙歌。羊车历鹿声初杳，雁柱参差调未和。莫劝春江桃叶渡，真花还恐易摧柯。留仙裙子石华裾，一种柔情玉有余。肯负平时酬芍药，祇宜生日近芙蕖。款宾亲设文犀箸，送远空思小犊车。休抱王郎天壤恨，琴心未必遇相如。绿纱窗紧掩罘罳，肯放轻风透一丝。微笑岂因茶泼后，不言常似扇障时。贪看花影吹灯早，爱受兰薰出浴迟。未必长卿真病软，强邀纤玉为扶持。"}