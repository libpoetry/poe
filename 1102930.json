{"id":"1102930","title":"北山四时招隐辞 其三","dynasty":"宋","author":"周密","text":"灏气泛兮虚寥，商籁发兮萧骚。策逍遥兮玉囿，驾言陟兮弁之椒。石林林兮献状，浮空倒影兮清苕。漭具区兮泻碧，若杯水兮堂坳。披素怀兮佩明月，■然啸兮泠飙。阅古今兮宇宙，一日非近兮千载非遥。嗟湛辈兮堙灭其奚数，慨其感兮临高。水竹清兮秋晚，赋丛桂兮谁招。"}