{"id":"641638","title":"三味轩为张瑞卿","dynasty":"明","author":"董纪","text":"人莫不饮食，所病知味少。惟有江东老步兵，世味深知见几早。菰嫩儿臂白，莼香钗股肥。鲈鱼更堪脍，四腮天下稀。人生贵适意，富贵将何为。万钱下箸空暴殄，千钟食禄多忧疑。当时岂真为口腹，直指秋风作题目。敢言主簿死铜驼，华亭鹤唳伤都督。步兵上天家法在，子子孙孙今几代。侍郎夕食止卜匏，此云三味犹嫌汰。见在生前酒一杯，何如身后名千载。"}