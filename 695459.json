{"id":"695459","title":"召命书怀","dynasty":"明","author":"林俊","text":"召命三申力敢辞，转于遇晚属深思。枘方几适循时制，弦直真烦圣主私。心有温公元己病，迹如樊子故无奇。秋瓜落尽曾根蒂，祗恐归时异去时。父踏征舆子据鞍，相看同是出门难。末缘未念悬儿女，深有馀忠入肺肝。旧隐载承天上召，老饕重似梦时官。穷年翠竹江村下，衰凤何心复羽翰。"}