{"id":"643286","title":"寿友人","dynasty":"明","author":"胡奎","text":"寄我以中山玄兔之秋颖，寄君以东海麻姑之锦书。仙翁一尺苍虬须，昨来海上骑鲸鱼。翱翔白龙宫，簸弄明月珠。我欲酌以迎风含露之玉壶，仙翁飘然夜回车。别来可望不可即，绿水荡漾秋芙蕖。绛河彤云流碧虚，仰见南极当天衢。星宫之君曳霞裾，挥手招我来斯须。东方小儿学仙术，年年梦想蟠桃实。棹歌声落藕花洲，今岁玉桃偷不得。诸郎一一青琼枝，谢家兄弟田家儿。门前紫荆花满树，数月不见长相思。阿翁白头种丹杏，卖杏积谷防年饥。诸郎称觞杏阴里，芙蓉出鼎丹光起。岂不闻古来九世张公艺，我愿仙翁传百世。"}