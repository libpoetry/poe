{"id":"1226513","title":"余山林多暇瞌睡之馀偶成偈语自娱纸墨少便不欲记之云衲禅人请书盖欲知我山中趣向于是静思随意走笔不觉盈帙故掩而归之复嘱慎勿以此为歌咏之助当须参意则有激焉 其四","dynasty":"元","author":"清珙","text":"溪浅泉清见石沙，屋头无角寄藤萝。夜深月下长猿啸，苔厚岩前少客过。庭竹攲斜春雪重，岭梅消瘦夜寒多。寥寥此道非今古，徒把砖来石上磨。"}