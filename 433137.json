{"id":"433137","title":"孙师郑先生见示乙亥元旦诗四律依均奉答","dynasty":"近现代","author":"郭风惠","text":"澹泊早徵仁者寿，行藏独契圣之时。名山事业千秋计，胜国沧桑两眼知。珥笔昔会摛风藻，听冰今早释狐疑。拂衣我欲攀同调，遥拜文光敢再迟。诗人万古俱萧瑟，那有还乡唱大风。黄鞠晚香韩相国，白圭无玷鲁南宫。坐怜户牖遭阴雨，忍听车书说会同。纵使满门罗将相，河汾一老隐王通。道已能臧泯忮求，世何多惧作春秋。低眉西土真菩萨，洗耳箕山老许由。往矣沧桑迷旧侣，求之诗酒得新俦。凭君删述宽毫发，留取一词赞夏游。消受兰亭曲水觞，那烦别调问伊凉。生涯淡淡千头橘，王道平平五亩桑。寿世文章含古艳，称身荷芰发幽香。岁朝恰作诗生日，祓却忧伤正月霜。"}