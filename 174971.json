{"id":"174971","title":"偶得佳酒怀尹少稷闻其连日致斋在台作长句寄","dynasty":"宋代","author":"韩元吉","text":"孔君一月二十九日醉，太常一年三百五十九日斋。人生百岁驹过隙，直与外物劳形骸。君非太常何用尔，监祭有令时当差。朝廷礼备百神秩，不比媚奥犹燔柴。念居几日得閒暇，归胙餍饫妻奴哇。重门咫尺不得见，使我有酒空相怀。忆昔过从水南寺，风廊雪屋靡不偕。灵山怀玉了在眼，苍翠突兀石笋铁柱如签排。醉醚起舞对山水，狂歌亦和襄阳{上竹下左氵右卑}。一时取乐未云足，后会回首何其乖。今者相逢号朝士，仆仆听鼓趋天街。欲观礼乐问文物，但见鼙鼓鸣江淮。喜君头上冠作廌，文笔愈健诗愈佳。青云万里要直气，幸勿触狐当触豺。我今勃窣百僚后，自觉迂钝难为侪。一杯耳热不共醉，夜长独坐烧寒稭。隔墙降将新授节，丝竹间响骈金钗。时逢富贵虽可羡，扰扰得失真蝇蜗。江山到处有佳趣，故应赤舄输青鞵。明年春风我欲赋归去，伫君功成作颂磨苍崖。"}