{"id":"669736","title":"铙歌 其八 上陵","dynasty":"明","author":"李攀龙","text":"上陵亦诚美，下津以尚羊。问客从何来，自言水中央。芰荷为君衣，芙蓉为君裳。木兰为君佩，江蓠间杜蘅。铜池之芝以九茎，光华烛天披金英。凤凰之集，乍开乍合，蜚览上林，曾不知日月明。赤翅之鸿，翁杂相随。白雁何蔚蔚，云为车，风为马。游阊阖，守谒者。五色露，何泥泥。乃在仙人金掌中，凝如膏，美如饴。愿奉我主饮，延年万岁期。"}