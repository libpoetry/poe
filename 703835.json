{"id":"703835","title":"沈千秋虞部招饮净兰寺得平风二韵","dynasty":"明","author":"韩上桂","text":"路入荒堤景渐清，临流古寺晚钟鸣。尊开荷叶香相袭，席接波光掌共平。谈理剧时宁强胜，听歌婉处倍留情。兴酣却悔来何后，为报林烟且慢生。芦荻萧萧弄晚风，江南胜事俨相同。桥当断岸残霞外，人在寒流一镜中。安国赋成聊避罚，沈郎诗瘦转能工。分题尽属名时彦，千载兰亭肯独雄。"}