{"id":"701701","title":"对月独酌和陈定斋三首","dynasty":"明","author":"黄衷","text":"空斋还独客，月妙兴焉孤。豪至依桑落，衰加谢檿弧。馔寒甘海错，林悄宿山呼。残夜明楼迥，狂吟与吊苏。杯纵宜樽满，琴轻爱剑孤。岁华移斗柄，分野背天弧。警露鹤嘹唳，悲风猿笑呼。钟声当月午，疑是泊姑苏。斗大山城古，烟残野栅孤。旅遥馀綵笔，戍久敝彫弧。水落回桡急，更严逻卒呼。苍髯趋府思，端欲狎樵苏。"}