{"id":"613469","title":"代柬答梁叔熹","dynasty":"明","author":"李之世","text":"去年南浦南，珠江北，送子惨澹无颜色。九江冥冥庐山远，岭树迢遥望不极。两年不见定何如，赖尔鸿书报消息。新诗往往堪解颐，无乃偏得江山力。我有閒吟数百篇，非子之好谁记忆。自从一病掩柴扉，镇日沈吟卧枕席。向来促膝谈诗伴，经月何曾通一刺。偶然思子但寄诗，从今亦懒拈笔墨。"}