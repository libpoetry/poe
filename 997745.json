{"id":"997745","title":"立秋日湘舍熊生所居斸地得剑长三尺六寸熊生自言居六世矣感延平旧事因系以诗","dynasty":"宋","author":"黄彦平","text":"野人斸地得神兵，铲采埋光三尺半。念求款识推甲乙，櫑具连环既芜漫。里闾只从曾高说，栋宇未随儿子换。迄今要自二百年，前此怪藏那得算。秋风是日来阊阖，利器乘时思击断。肯论口腹车鱼间，未露文章斗牛畔。良工拂拭劳三浴，志士提携思一旦。张雷博识固自佳，贾郭充庭还可叹。北岩华阴土性弱，颜色暂时供把玩。不如一洗清海水，径斩长鲸为万段。"}