{"id":"641630","title":"立春日偶书","dynasty":"明","author":"董纪","text":"我生行年四十五，去年失恃今何怙。四人兄弟一人在，敢叹零丁与孤苦。家贫无田惟有书，读书未遇将何如。不农不商又不禄，百事无成生计疏。大儿痴顽无好习，见人懒作低头揖。小儿学语未分明，近始扶床能独立。山妻抱儿认父面，愿汝父子长相见。但令骨肉在眼前，到老不嫌贫与贱。纫穿补绽无时息，昼纺绵花连夜绩。食指衣身累转多，头焦鬓秃空啾唧。婢较初来过半长，手拙未解调羹汤。学攻针线更迟钝，两日一裤缝三行。苍头入门懒无匹，面垢脚朘常菜色。使令内外岂云无，自然不得分毫力。破屋数间如玉川，床头旧物馀青毡。愁来就枕且醉眠，万事得失皆由天。"}