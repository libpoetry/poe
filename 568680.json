{"id":"568680","title":"古乐府六解寿王夫人","dynasty":"明","author":"王世贞","text":"夫婿宦东方，千骑最上头。夫婿归去来，素封千户侯。夫婿称邦君，夫人君夫人。内政肃不嚣，外政始如神。夫婿工治经，夫人工治生。为德于永嘉，争先仁义声。有子读父书，有妇代姑职。有孙复娟娟，美于双白璧。有橘大于斗，有桃大于升。二八更递侍，鼓簧复吹笙。三十帔已霞，五十鬓未秋。主夸百年案，客夸万年酬。"}