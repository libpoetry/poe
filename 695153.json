{"id":"695153","title":"卧起即事三首","dynasty":"明","author":"林大钦","text":"雨意云垂白，榴青花欲燃。残春静散地，飞鸟夕阳天。道羡尘机灭，幽称树里眠。风光共流换，何处问安禅。云光互明灭，燕雀暂飞沉。风景每如此，潇骚乐在今。试索花间卧，羞从泽畔吟。尘机兹已矣，空有紫霞心。饭草心犹乐，云眠道益安。烟花从节换，风雨恣春残。杜甫惭真隐，陶潜已挂冠。他时论出处，江海意漫漫。"}