{"id":"432550","title":"庚子秋夕访李莲卿于城西，赋此四首","dynasty":"近现代","author":"连横","text":"半存侠气半柔情，跃跃腰间只剑鸣。燕市已无屠狗辈，酒场渐觅女荆卿。果然悦己肯为容，肝胆倾人一笑逢。同是天涯沦落客，青衫黄袖两情浓。滚滚神州涌火莲，倩他娲女补情天。悲秋莫话无穷感，北里胭脂快著鞭。过江名士太无聊，水思云情隔目遥。王气消沈金粉在，那堪风月话南朝。"}