{"id":"532787","title":"天宁寺","dynasty":"明","author":"黎民表","text":"穹标千朱鸟，嵓镇峙黄甸。迢递屡劫馀，旷望千里见。威神翊栋宇，丹梯凌栈齴。隋荒戒不远，秦馀迹可践。宇内骋良图，异人侧延盼。混迹渔樵流，中备帷幕选。叱咤兴风云，指麾定京县。岂徒人谋胜，寔以觉力显。曩基有增饰，故池仍重穿。金骨永不焚，智灯夜犹炫。弓剑归鼎湖，丹书閟净院。古瓦苍鼠窜，寒林夕鸟啭。玄运有兴衰，浮生信露电。迷川藉津航，尘海孰漂转。穷途创奇观，临风泪如霰。"}