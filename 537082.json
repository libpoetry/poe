{"id":"537082","title":"长短句调子与补楚臬","dynasty":"明","author":"王世贞","text":"天目山人恋山住，天目之神诉上帝。往者先朝时，此曹落魄不得意。搜剔魍魉，调弄元气。令我刺促竟岁无时宁，胡不驱之向燕京。燕京酒价一夕增，七贵五侯倒屣迎。吹嘘大路寒暑出，指顾阊阖风云生。故人见君面，移尊日欢宴。少年见君诗，下帷日吾伊。忽闻除书唤，依然旧银艾。节度唐粗官，长沙汉天外。银艾笑君双鬓丝，鬓亦笑君银艾迟。腰如杯棬项如磬，安用冯冯大腹为。为汝歌，汝为舞。但使文章不后王，断令名姓能张楚。男儿失意一生，得意一生，莫悲祢衡，莫吊屈平。若云流放比君甚，千古不断湘江声。"}