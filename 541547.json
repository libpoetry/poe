{"id":"541547","title":"纪怀并引 其十九","dynasty":"明","author":"温纯","text":"视师鳌柱下，寻登鳌柱上。举目溟渤尽，楼船争用命。共恨海不波，髀肉生愈忼。翻思武欲修，文事宜先尚。郤縠何人哉，礼乐称名将。回瞻孔庙颓，鼎新如始创。郡士课文秇，薛子神尤王。令如石头城，御李儿共傍。其师亦千之，余愧申公望。师已魁多士，蔡薛文日畅。辛丑同对庭，文子亦与伉。又同读秘书，盐梅吾已谅。独有儿予知，挟册犹惆怅。盍簪兼丽泽，相期仍无量。"}