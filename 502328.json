{"id":"502328","title":"与骆老夫人寿诗","dynasty":"明","author":"赵撝谦","text":"寘彼蓼莪咏，听此南山诗。具庆岂非愿，修短固难期。怙终御存恤，所恃良在斯。正位闲有家，承颜致有颐。矧当老□岁，更值岳降时。张筵罗珍馔，对酒弹鸣丝。齐讴间赵舞，伯埙和仲篪。乡曲介眉寿，亲宾献兰卮。庭除万花布，帘幕双燕飞。梧叶清阑暑，芙蓉动凉飔。久叹南陔废，复睹白华滋。积善念经昔，余庆征在兹。锡类岂徒美，茀禄诚未涯。"}