{"id":"720914","title":"桂枝香 月下","dynasty":"明末清初","author":"尤侗","text":"晚风摇曳。渐吹落残乌，素娥睡起。惊看镜殿堆玉，晶宫映水。井梧飒飒敲窗纸，怨鸿啼、芦花岸里。黄昏院落，画栏独倚，寸心如死。秋色三分将尽矣。更寒烟满目，疏钟第几。四壁虫声助予，叹息而已。南飞乌鹊无枝止，笑归来、昨非今是。今夕何夕，举杯邀月，陶然醉耳。漫寻尔雅。见介士横行，郭索盈野。最爱绀甲青匡，金膏雪炙。吴江公子肠应断，甚西风、酒旗潇洒。相逢何处，沙汀渔火，村庄茅舍。记卓女、长卿初嫁。为彭越低眉，停箸不下。我亦蝤蛑，暗想妆台愁把。香橙手劈吴盐细，欲持螯、谁传杯斝。霜华满地，黄花已老，玉人去也。"}