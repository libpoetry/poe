{"id":"796560","title":"疏影","dynasty":"清","author":"翁瑞恩","text":"灵光留独。记才经劫火，一洗浇俗。往日亭台，讲舍新移，老圃劳它重筑。飘零我是无家客，幸庇厦、何妨茅屋。待殿春、花事阑时，分取半弓莳菊。连岁吴陵小住，长镵躬托命，园蓛自剧。欲乞淮王，残药分尝，安得刀圭盈掬。江南烽火连天地，已历遍、羊肠九曲。知何时、真息劳踪，笑问平安修竹。"}