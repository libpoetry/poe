{"id":"740384","title":"湘客见访留饮有作","dynasty":"清","author":"汪仲鈖","text":"岿然苕上翁，齿豁发且皤。晚境天所阢，迍邅理云那。辟纑室无人，孤绝成头陀。无棠复谁念，叩盆不能歌。食子久已亡，一恸如西河。收子仅髫龀，析薪斯负荷。莓莓东郊田，莨莠侵其禾。无以具饘粥，谋生策如何。余也厌嚣尘，城隈辟行窝。手把种树书，自比郭橐驼。消寒有成约，翁今刺船过。旧游复旧游，亭馆聊婆娑。人生信如寄，日月东逝波。非金亦非石，焉能保不磨。万事姑置之，勉尽金叵罗。心为忧患撄，所失良已多。我言翁曰然，渥赭颜徐酡。绳床澹无梦，西风撼庭柯。"}