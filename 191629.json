{"id":"191629","title":"赠东阳吕望孙周登二武士","dynasty":"宋代","author":"陈傅良","text":"鸿门无人易水寒，安得壮士久所患。求之市隐戎行间，纷不当意鬓已班。逆胡未讨忧万端，此得两君卿自宽。有石堂坳立礸{石元}，百夫睨之欲举难。两君挟起如弄丸，舞空一叶风团团。吕君忽作胡衣冠，沥酒於地盟血殷。长剑久倚燕然山，义欲为汉诛楼兰。九重深窈虎守关，竟以剑器博一餐。语未良已声珊珊，两蛟出没万马攒。夜阑月暗天汗漫，满堂悲愤泪欲潸。嗟尔两君诚义肝，我方乘障荆之蛮。五营诸将皆豢安，髀肉久不堪征鞍。谁能唤与百辟看，但得汝等一解吾君颜，书生老死不足叹。"}