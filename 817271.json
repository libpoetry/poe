{"id":"817271","title":"赠古狂","dynasty":"清","author":"薛福保","text":"倾盖识君心，霏雪盈君首。肝胆久益炯，芬烈不可垢。缊袍忧苍生，有泪欲盈斗。长啸六合间，忽落三季后。羲皇入梦想，婉娈相唯否。闻人纤毫善，若拜锡圭卣。春意溢座隅，不啻自其口。卓哉元紫芝，堪使薄俗厚。我今请改事，谑侮安可久。惧干鬼神怒，于君亦何有。历落无町畦，猖狂蹈大方。时有蓬之心，咫尺迷所将。隤然得悬解，元珠坠其床。嫉邪素发指，干莫难为刚。低首奉蛾眉，奔命走欲僵。斯人故莫测，通蔽两不常。奈何堕神州，不产文身乡。卓为獉狉杰，鹿豕相翱翔。臃肿与鞅掌，尸祝事庚桑。一被周公服，八尺空昂藏。"}