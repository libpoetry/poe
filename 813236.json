{"id":"813236","title":"立春夜记得","dynasty":"清","author":"张湄","text":"东风花市远移轮，十度京华探蚤春。记得城南閒女伴，连宵挝鼓恼比邻。潮鸡齐唱二更初，竹影空斋自校书。记得传柑春宴散，玻瓈灯里看红鱼。佛桑庭下露盈盈，旧梦难追隔水程。记得踏歌人静后，油窗坐听斗牌声。胆瓶清供一枝梅，新月如圭照客杯。记得彩幡头上卸，粉香轻逐落英来。"}