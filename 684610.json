{"id":"684610","title":"至日读武别驾闇斋题宋璟赋梅花处诗荅和二首","dynasty":"明","author":"王应斗","text":"山城阳动日初长，快对飞鸿锦字香。玄酒载赓康节咏，梅花新赋广平章。堪知吸露冰为骨，想见凌霜铁作肠。最是陇头无限思，一枝分得满庭芳。累岁牢骚志未平，欣逢佳咏发幽贞。字霏雪调争梅放，句洒冰壶映玉清。推出百花良有意，分来三径更多情。知君不浅扬州兴，东阁诗才久著名。"}