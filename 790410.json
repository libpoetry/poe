{"id":"790410","title":"徐吉云军门属题玉照感怀时局，率成短歌","dynasty":"清","author":"陈爔唐","text":"环球三十国，中华只一隅。世运有变迁，风为乃大殊。列强竞尚武，谋国重军储。男儿轻七尺，功名马上除。侧闻江南镇，艳说浙东徐。少壮习军旅，平寇歼其渠。通译工西语，卓荦贯群书。从戎四十年，所志无不如。人多羡公遇，富贵践亨衢。我独窥公志，忧危良未舒。外侮日以亟，勒马空踟蹰。苍茫四顾中，忠悃隐眉须。东南沿海路，七千里有馀。孰据旅顺险，孰营威海居。胶澳已租借，台澎更沦胥。广湾与九龙，覆辙鉴前车。藩篱既全撤，防务患空虚。敌艘盈千数，视我频揶揄。公任干城寄，何以效驰驱。先忧而后乐，莫负昂藏躯。"}