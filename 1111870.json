{"id":"1111870","title":"寿范漕","dynasty":"宋","author":"吴泳","text":"粲粲桐花昨夜风，吹香还到鹿园中。前生出处黄山谷，后代风流范蜀公。洒落一襟涵霁月，精神满面贯晴虹。直须整顿坤维了，归侍祥云一朵红。自从绣绂解麒麟，一片忠诚只为民。涪水竹枝秋送客，汉嘉火树夜迎神。玄蜂赤蚁三垂静，白黍黄鸡万井春。尽使蜀人翻覆看，皇华礼乐只如新。伏波老子缚长虬，典护兰闱更两秋。学问只从苗脉看，辞章不向语言求。俱称脚迹门生好，无复颜行执事羞。夹袋中间富人物，更须为国贡琳球。福星一点夜堂深，藻泮花泉共照临。歌咏春风曾点瑟，体当生意宓君琴。乔松已作参天色，寸草犹持报主心。但翼斯文扶寿脉，年年一穗爇犀沉。"}