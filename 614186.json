{"id":"614186","title":"再游金鱼池同胡伯连分赋","dynasty":"明","author":"李之世","text":"言寻斗草陌，重过金鱼池。新水才生岸，轻阴半著枝。游人多藉地，观者即移时。万绿森罗处，纤红点缀奇。光摇银甲动，斓带锦云披。接饵来何数，亲人自不疑。朱楼开面面，青旆映垂垂。选树张文幕，施栏护曲漪。湘娥忻解佩，稚子屡投饴。骀荡春光媚，流连水泽嬉。鱼真知乐否，客亦任狂为。薄暮休言去，金羁系柳丝。"}