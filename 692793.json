{"id":"692793","title":"蝶恋花 二阕","dynasty":"明","author":"杨慎","text":"璧月琼枝风韵在。皎皎盈盈，自拗梅花带。一笑倾城迷下蔡。暗香疏影春难赛。年纪无多情性快。翠袖金杯，满劝深深拜。禅室散花元不碍。道人还了鸳鸯债。月白珠玄成一派。灼灼红灯，光映猩猩菜。天女从来银色界。肌肤冰雪牵人爱。护粉羞黄如有待。镜约钗盟，只恐旁人怪。弦上分明传意态。何时许解香罗带。"}