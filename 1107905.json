{"id":"1107905","title":"叠字招隐","dynasty":"宋","author":"白玉蟾","text":"逐逐何时知足。来归山，共种菊。有松为酒，有藜当肉。亦有涧底芝，亦有岩上瀑。白日自觉如年，青山长是对目。闲云与充封门人，清风为作扫室仆。朝宴息乎长松之阴，夜偃仰乎冷翠之谷。我无涕唾津精气血液，了绝喜怒哀乐爱恶欲。练空碧毓紫冲兮身如玉，乘气御飞兮咏九霞之曲。逐逐且贪怎足。恋松楸，爱莲菊。食玉衣锦，池酒林肉。瓮埋地阁钟，月泻天窗瀑。郑卫殆塞其聪，赵燕可盲其目。镜盟钗诅谩交交，马迹车尘何仆仆。名伤神兮宠辱若惊，事掣肘兮进退惟谷。一真妄兮故知空不空，观徼妙兮常有欲无欲。吾将先天后天明月之珠，裁作左仙右仙宾云之曲。"}