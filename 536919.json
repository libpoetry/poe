{"id":"536919","title":"刁斗篇","dynasty":"明","author":"王世贞","text":"匈奴铁骑动妖氛，大汉金城上属云。始隶西宫程卫尉，还从骠骑霍将军。将军令严鼓声急，辕门夜寒刁斗发。淅沥频敲万古霜，凄清坐转三更月。剥剥啄啄如有情，丁丁鍧鍧咽复鸣。初疑玉漏传筹响，忽忆银砧捣练声。六边健儿好身手，中夜闻之气盈肘。匹马横度祁连道，弯弓射得单于首。绝塞唯言奏凯歌，中原不复听刁斗。城南少妇郁金香，织却流黄不下堂。愿得凭风试吹去，要知此声能断肠。"}