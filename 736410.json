{"id":"736410","title":"安溪夫子示留别之作辄赋鄙言呈诲","dynasty":"清","author":"杨名时","text":"邃古斯文启，圣作垂为经。尼山手修定，炳然陈日星。理非由外铄，期复性践形。深慈拯迷没，振铎使之醒。邈邈汉唐来，名儒亦挺出。见本未刊枝，犹为后贤黜。荣华限小成，与圣固异术。卓哉濂洛兴，标末悉芟铚。静虚而敬直，心学相授述。灵钟闽峤闲，哲人后先匹。接迹五百余，宗盟罔替佚。脉络得真传，精微或超逸。六籍拨沈翳，百家汇为一。源自昆仑注，环混无沦汨。浩然沛九垓，卷之藏于密。渊乎夫子心，谁与嗣音者。知之怅已艰，允蹈怯尤寡。小子亟沿洄，踯躅类驽马。自兹痛惩艾，图新旧云舍。抗志怀明哲，努力崇大雅。勿塞涓涓流，凉踽任议野。脉尔守心箴，长希入圣冶。高山望岂赊，一仰一倾写。"}