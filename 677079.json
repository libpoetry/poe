{"id":"677079","title":"盘螭山访觉如上人不遇","dynasty":"明","author":"李流芳","text":"三年十月盘螭路，石脚纡回矮松树。谁开绝凹香茅宇，四壁围丹门漾素。重来春浓山正午，湖光欲曙花将暮。两度寻僧僧不遇，小憩幽窗觉禅趣。庭中残桃自送迎，湖面浮峰无去住。君不见六浮山阁今非主，六浮居士居无处。欲乞一单终馀年，坐对青山参活句。"}