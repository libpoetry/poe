{"id":"1131689","title":"寿湖南汪仓十首","dynasty":"宋","author":"廖行之","text":"西府风流载世长，玉龙鳞甲更储祥。庆源衮衮多英杰，可但韦平一再芳。见说奎文得岁时，杓携天北启天机。黄陂嗣有公侯气，牛斗扬光曜紫微。万卷诗书即肯堂，儒宗气习洗膏粱。天资问学俱前辈，须信源深流正长。不用籯金累世资，名家人物照清时。碧梧翠竹今何羡，森立庭前丹桂枝。六月湖田槁欲?，岳云俄起雨如川。不凭公意回天意，争得饥年变有年。百万喁喁日苦饥，左餐右粥转欢嬉。也知振廪非私惠，端为皇家爱本基。饥腹那堪疠鬼欺，万金良药起沈羸。致和自可消群沴，小试犹烦活国医。赋政频年合简求，民情滋欲得公留。虽然湖外私膏泽，须索樊侯入佐周。紫枢勋业旧青毡，更上中台秉化权。它日鸿钧陶寿域，赤松相与不论年。三年弱羽自清阴，行借高风入上林。犹向齐庭一伸喙，此鸣端亦为知音。"}