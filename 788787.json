{"id":"788787","title":"瑞龙吟 汴城访艮岳遗址","dynasty":"清","author":"周祖同","text":"城东路，惟有几缕残杨，夕阳天暮。荒凉三两人家，路旁借问，前朝故处。暗凝伫，闻说昔年冈阜，杂花生树。平明辇道无尘，漏声点点，琼津报曙。题遍椒崖丁障，翠华临幸，炉烟春驻。愁入绛霄，楼前声动鼙鼓。黄沙北徙，胡骑翻歌舞。浑谁问，宫中环佩，飘零无数。寂寞寒鸦语。乱芜没了，荒砖断础。呜咽河流去，凭吊意茫茫，兴亡今古。旧时夜月，曲终凄苦。"}