{"id":"870251","title":"潞公游龙门光以室家病不获参陪献诗十六韵","dynasty":"宋","author":"司马光","text":"旄节拥凭熊，逶迤向凿龙。顺成时过蜡，闭塞令行冬。雪垄痕犹湿，梅林思已浓。传呼空谷应，前导白云逢。飞盖多邀客，停车数问农。禹功双壁断，佛劫万龛重。绝顶标孤刹，疏林透远钟。气蒸泉郁郁，冰绽水溶溶。药阁低临渚，茅庵背倚峰。冻醪资野酌，寒笋佐晨饔。棋局多依石，茶炉坐荫松。醉醒皆众共，小大尽公从。顾以私恩累，难追胜赏踪。原思初不病，叔夜亦非慵。稽古惭经笥，摛华怯笔锋。会须参后乘，异日待从容。"}