{"id":"702648","title":"田舍杂咏五首为梅庄诸处士赋","dynasty":"明","author":"童轩","text":"名庄浑似习家园，绿树阴阴静掩门。昨夜溪南春水涨，芹丝香处有河豚。十角黄牛二顷田，新秧蔟蔟遍郊阡。卧龙老去无人问，春雨躬耕又几年。不放渔舟觅水源，绕溪花竹自成村。青山遮断红尘路，只有诗僧日款门。载酒看山湖上归，西风吹冷薜萝衣。水田刈尽云千顷，无数牛羊草正腓。古梅千树半开残，流水空山雪正寒。花下有人恒闭户，一生清操到袁安。"}