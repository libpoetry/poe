{"id":"95241","title":"杂咏·妇有居冢亚","dynasty":"宋代","author":"赵蕃","text":"妇有居冢亚，冢富亚则贫。贫知敬尊章，富不亲补纫。尊章爱贫妇，富妇谗生鬭。谗巧伪若真，两妇俱遭诟。贫妇自修饬，富乃计之得。日复鬭其间，众谓贫当出。尊章赖深慈，不纳富妇词。贫妇亦勿疑，但瘽前所为。才言有时辨，富妇何施面。贫妇贫无归，尊章愿终眷。"}