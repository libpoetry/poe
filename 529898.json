{"id":"529898","title":"庐山","dynasty":"明","author":"徐祯卿","text":"豫章山水郡，庐岳此深蟠。吴楚开雄镇，东南表巨观。中天浮黛色，百里暧晴峦。渐近云消豁，俄惊势郁盘。锦屏围合沓，玉笋屡丛攒。诘曲群形变，登临万象宽。风高六月雹，气慄九江寒。石镜明花外，香炉出雾端。剑芒遥矗矗，龙脉故丸丸。瑶草幽难掇，青莲秀可餐。赤城虚瀑布，彭蠡更波澜。禹迹于兹盛，崇功振古刊。壮怀凌绝顶，倦鸟息飞翰。霄汉心何有，沈冥性所欢。将脩梵门术，欲上羽人坛。净社花垂白，名岩灶覆丹。昔贤非不达，于道自相安。爱胜真忘返，遗荣亦未难。聊须偃松竹，遂可挂缨冠。祗为怀佳侣，淹留独寤叹。"}