{"id":"318256","title":"拜星月·候春","dynasty":"现代","author":"饶宗颐","text":"暖雾驱云，光风流蕙，路转花浓复暗。玉笛飞声，落谁家深院。冻痕巧、印入梅梢柳眼。蜜炬围红星烂。问讯番风，甚他乡迟见。熨馀寒、隐约东风面。春何许、万一雕栏畔。尚是倦枕恹恹，怨浮萍流散。更何堪、雨湿黄昏馆。佳期近、梦短林莺叹。乍搅乱、一段离魂，隔邮亭影断。"}