{"id":"687221","title":"江南大水歌六首","dynasty":"明","author":"孙一元","text":"扬子具区波势连，吴门淞泖尽云烟。郎家住处今何地，长日挂冠愁不前。落日薄山风蹙波，天吴九首海云多。茫茫一望愁无那，听妾劝公无渡河。日黄抱晕天风号，海若鶱腾白浪摇。连山浮石来喷雪，恰似曲江八月潮。却疑地轴折中流，雨倒风翻不肯休。飞阁横梁通海气，鸣鸥浴鹭失汀洲。海侧江翻地不毛，崖危石断日吞潮。时闻西北犹巡狩，不见东南亲射蛟。宿云积雾昼长昏，滔日浮山白浪吞。空道武皇塞瓠子，还须神禹凿龙门。"}