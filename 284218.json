{"id":"284218","title":"至福清海口镇已入暮矣","dynasty":"现代","author":"施蛰存","text":"危邦否无道，乘桴去乡国。曳轮占既济，征鸿脱矰弋。襆被俨投荒，风波积行色。虽非九万里，何异六月息。海口小邑聚，一目尽南北。市喧鸡豚奔，客多闾巷塞。矮屋张短檠，憧憧人影黑。尝闻闽海错，品味著新特。颇觉食指动，欲名苦未识。入肆拙言辞，客主两啾唧。斫鲙荐一鲜，犹是过江鲫。飧罢走街头，群动倏已寂。茶寮说平话，风灯未曾熄。翻澜畅古今，拍案逞馀力。娇嗔崔双文，猛喝张翼德。排众试就听，只语解不得。仓皇生旅愁，始觉在殊域。夜深据木榻，欲眠频反侧。"}