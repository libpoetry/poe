{"id":"700682","title":"水居","dynasty":"明","author":"高攀龙","text":"微雨乍过，好风徐来。游云断续，众峰皆开。欢然抚景，尽兹一杯。世事如积，亦巳焉哉。饭饱欣然，荡桨菰芦。菱蔓摇漾，莲云芳敷。今日何日，吾长五湖。其来徐徐，其去于于。举网得鱼，摘我园蔬。享鱼煮蔬，载陈我书。酒中有旨，书中有腴。聊尔东窗，不乐何如。薄苒登楼，四望远畴。时雨既降，农人乍休。乳燕来止，焂鱼出游。万族有乐，吾亦无忧。涉世愈拙，入山宜深。踽踽空谷，悠悠长林。支颐一卷，挂壁孤琴。游目閒云，倾耳鸣禽。清昼埽室，中宵拥衾。无象之色，希声之音。咎誉可远，阴阳不侵。虽乖通理，爰得我心。"}