{"id":"779879","title":"高阳台 秋杪过张伯冶五湖一角山房，即用壁间芙初韵赋赠","dynasty":"清","author":"戴延介","text":"窗锁香斜，径随菊转，小庭不碍幽深。露洗红蕉，分无半点尘侵。颓阳照醒黄花睡，忽凉云、飞满诗襟。憩苔阴，天也萧闲，境也萧森。词成三影翻新谱，认笺明粉砑，墨聚烟沉。捧出双声，有人慧比鹦心。刘郎前度吟魂远，踏秋阴、如梦难寻。瘦愔愔、一叶敲愁，韵度瑶琴。"}