{"id":"701593","title":"招颂补遗九首 治洪水","dynasty":"明","author":"黄佐","text":"洪水滔天，浩浩方割。怀山襄陵，帝咨四岳。禹作司空，惟荒度土功。暨益秉烈火，山泽乃通。有鸟高飞，鸣且哺矣。呱呱者子，不皇顾矣。龙门辟兮，播为九河。崇禹之功兮，万世是何。下民昏垫，哀此无告。禹乘四载，随山刊木。吕梁太岳，底柱析城。于恒于华，于荆于衡。乃畋于山，乃牧于谷。乃渔乃佃，于渊于陆。我胼我胝，我思阻饥。奏庶鲜食，惟下民之宜。禹决九川，以距四海。距川伊何，浚兹畎浍。肇河积石，江岷汉嶓。济淮入海，渭洛惟河。其鱼发发，孔庶且有。既汕于梁，亦获于笱。播奏庶艰，登彼丘陵。懋迁有无，化居是营。生生有开，烝民乃立。后稷播嘉种，下土斯啬。白壤黑坟，赤埴青黎。亦有黄垆，广斥涂泥。耕彼南亩，离离蕃茂。何铫何耜，载耨稂莠。乃迎猫虎，奏我笙庸。以乐我先啬，惟禹斯崇。禹锡玄圭，告厥成功。万邦作乂，四海会同。庶土交正，底慎财赋。厥贡厥篚，厥包载路。金石盐絺，丝枲织皮。羽毛齿革，纳锡元龟。球琳琅玕，玄纁玑组。弼成五服，以修六府。建皇之极，六府孔修。厥动惟时，昭受天休。帝迪厥德，光天之下。海隅苍生，永得我所。凡今黎献，共惟帝臣。百工俊乂，乃歌卿云。卿云烂兮，纠缦缦兮。日月光华，旦复旦兮。明明尚天，烂然星陈。日月光华，弘于一人。日月有常，星辰有行。四时顺经，万姓允诚。于予论乐，配天之灵。迁于贤圣，莫不咸听。鼚乎鼓之，轩乎舞之。精华以竭，褰裳去之。明明帝命，八风修通。地平天成，万世之功。天下攘攘，为利斯往。诏尔和钧，与而嘉量。天下熙熙，为利斯来。同维审度，以莫不宜。蟠龙贲信，蛟鱼踊跃。草木萌生，蜚征咸若。明明天常，永保尔极。不识不知，顺帝之则。日出而作，日入而息。耕田凿井，以饮以食。帝何力哉，亶惟不康。垂衣鼓琴，轸我困穷。南风薰兮，解民之愠兮。南风时兮，阜民之财兮。"}