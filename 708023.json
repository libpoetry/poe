{"id":"708023","title":"二郎神 邸雪","dynasty":"明末清初","author":"梁清标","text":"旅灯寒拥，早暗洒、一帘风雪。叹辜负香衾，徘徊长漏，欹枕愁肠百结。偏怪无端孤馆梦，更搅得、魂惊心折。空带减沈郎，眉停京兆，旷闲风月。凄切。酒杯在手，忧来难绝。想此际兰闺，夜深无寐，屈指归程未决。瓶菊半残，篆烟犹袅，庭闭满阶黄叶。把雁书一纸，银缸独照，对人羞说。"}