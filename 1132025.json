{"id":"1132025","title":"寒食甚雨中泛东舍溪偶晴游张公石室三首","dynasty":"宋","author":"薛季宣","text":"籧篨烟霭入浮槎，罨画溪干阿果家。浩荡天风飞羽盖，缤纷法雨落昙华。阪悬饮涧猿连臂，魄褫投牢虎落牙。岂是仙翁未神圣，笑谈为我放灵鸦。天游无事月中槎，物外仙灵别是家。老蝠有方精不化，白驴绝迹眩生华。灶馀丹药清毛骨，涧吐清泉厉齿牙。回首周郎斩蛟处，晚云当面舞神鸦。天河重泛客星槎，便好成都访卜家。渭水未成浮竹叶，武陵犹记落桃华。传闻铁骑充牛口，暗想楼船破虎牙。浊酒一杯山水绿，棹歌三叠百啼鸦。"}