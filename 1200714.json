{"id":"1200714","title":"无鱼盐叹","dynasty":"元","author":"胡天游","text":"羹无盐，餐无鱼，吁嗟先生胡不归。无鱼何以充口腹，无盐何以滋肌肤。太学韩公叹寂寞，朝齑暮盐犹有馀。冯驩弹铗歌未已，素鳞坐见来行厨。奈何淡泊两无有，坐啮蠹简形容枯。先生抚掌付一笑，书中有味甘如腴。人生饥饱皆梦幻，风俗况与承平殊。忆昔闾阎正殷富，斫鲜煮海誇荆吴。巨商满载出都会，万船衔尾如鹥凫。和羹饲犬土同价，物理盛极逢乘除。风尘澒洞商贾绝，千钱所得才锱铢。由来事势本无据，变化反复如摴蒱。先生谋道不谋食，疏饭饮水真良图。"}