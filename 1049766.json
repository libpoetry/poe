{"id":"1049766","title":"山中乐","dynasty":"宋","author":"郭祥正","text":"寻山佳兴发，一夜渡江月。首到庐江元放家，水洞清光数毫发。爱之便欲久栖息，又闻灵仙之境敞金阙。清风吹我衣，不觉过皖溪。危梁千步玉虹卧，松行十里青龙归。烟霞绕脚变明晦，忽见殿阁铺琉璃。重檐却在迥汉上，倚栏俯视白日低。虚庭自作箫籁响，屋角更无飞鸟飞。霓幡重重蔽真御，彷佛遥见星文垂。长廊纱笼绝笔画，老龟稳载青瑶碑。更逢逍遥不死客，齿清发翠桃花肌。箫台可到亦非远，云间况有白鹿骑。细窥绝景辄大笑，吾曹何事尘中为。安得良田三百亩，可以饱我妻与儿。长年只在名山里，万事纷纷都不知。"}