{"id":"1108705","title":"题黄景文诗","dynasty":"宋","author":"刘克庄","text":"病叟懒亲灯久矣，得君贽卷阖还开。专心致意刻成楮，有胆通身占断梅。中的孟云非尔力，钻坚颜叹竭吾才。旧时奇字今忘却，不是无人载酒来。蚤穿草履行求友，晚闭柴荆病绝交。古德皆曾经棒喝，今人不肯事推敲。吟千万首等蛩响，续三百篇无凤胶。霍地鬓毛如雪色，少年岁月莫轻抛。"}