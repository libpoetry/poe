{"id":"699217","title":"况村道中遇雨戏答诸公得云字二首","dynasty":"明","author":"翁万达","text":"水亭沙幂忽离群，岚树烟村晓未分。鹤驭重过愁赤暑，隼旟偏惯湿青云。倾盆注玉应怜我，把酒赋诗还忆君。不怯冲泥为清道，前驱那复拥三军。昨宵曾作阳台梦，别路遥看神女云。山径褰衣时雨润，仙舟锁浪蛟龙闻。长干漠漠诸花白，豁野苍苍枫树曛。两地争誇足幽事，更将诗草寄纷纷。"}