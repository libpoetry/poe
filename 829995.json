{"id":"829995","title":"凤凰台上忆吹箫 落红怨","dynasty":"清末民国初","author":"程颂万","text":"绮梦欺鹃，芳心忏蝶，夜来无数残红。恨纻衣频剪，小院人空。燕子归来相唁，香魂断、嫁与东风。愁无据、狸奴未省，暗蹴鞋弓。匆匆。昨宵私饯，乍撇了红楼，恩淡愁浓。祝明年再见，私语哝哝。阑角夕阳痕腻，青苔褥、暖衬蒙茸。恹恹思、蓦禁风刬，卷上郎骢。"}