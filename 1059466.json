{"id":"1059466","title":"次韵和端夫喜望之祈雪有应","dynasty":"宋","author":"邹浩","text":"诚意通群祀，朝来忽已飘。六花纷汗漫，千里入均调。赵璧光凌日，隋珠暗掷宵。老农愁自判，稚子喜来娇。化育知难诘，形容岂易描。白盐聊比拟，黄竹谩讴谣。谈柄迷修麈，朝衣夺素貂。丰穰归嗣岁，收拾谢枯樵。浅露先生履，深齐惠可腰。思添韦应物，狂助盖宽饶。民食逃艰粒，宸心定解焦。楼高天构玉，池迥地疏瑶。爽韵陪松桧，严声陋鼓箫。亡羊空道路，失鹤但云霄。抚运年将往，侵人鬓欲凋。题舆真健笔，险句压寒绡。重愧非名士，兹焉缀下寮。主宾参沔渡，杖履集山椒。故事梁园在，风流楚国遥。琼瑰争报复，宇宙一漂摇。莫讶春来晚，春来待此消。"}