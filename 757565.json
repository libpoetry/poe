{"id":"757565","title":"金缕曲 题撷秋图，图写美人伫立，手拈红豆微睇，若有所思","dynasty":"清","author":"曹慎仪","text":"小立颦蛾处。黯销魂、香奁记曲，红叶按谱。谩说樱桃春恨重，不道悲秋夏苦。似金谷、飘残玉树。怕共朱颜轻掷去，倚湘帘、懒更调鹦鹉。算总是，团圞误。凄凉好梦成虚度。忆当时、花前旧誓，疏星暗数。一点离愁吹不散，却被西风约住。欲寄向、天涯道阻。珍重同心牢绾结，待相逢、又恐情难诉。试看取、泪痕妩。"}