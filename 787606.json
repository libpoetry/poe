{"id":"787606","title":"用洛翘韵咏紫阳花五十韵","dynasty":"清","author":"许传霈","text":"空山留小草，花亦紫阳呼。古洞今名郭，奇葩尚系朱。苍黄随浊世，清白见真吾。乞种原无伪，营生莫笑迂。深红排小蕊，嫩绿衬灵株。春暖英含秀，秋凉萼吐苏。晴霞烘远岫，绛雪映名区。支派承濂洛，良苗接泗洙。心田勤灌溉，艺苑漫荒芜。圣域无凡艳，贤关有坦途。佩来青异拾，拖去翠平铺。省识尘氛澹，从知道味腴。傍厓严砥砺，面壁切廉隅。区别锄非种，栽培擅化枢。露浓庭折槿，日永案编蒲。径岂嗟茅塞，功还积染濡。陌新忙粉蝶，岩暮落金乌。乐处疑馨桂，遐心咏束刍。本根寻鹿洞，枝叶外鹅湖。兰操丰标洁，荆荣德教敷。宾寅旸谷近，卓午峭峰俱。识主飞巢燕，追踪幻履凫。砚耕同晚岁，学殖得吾徒。迁地荣枯判，踰闲大小殊。人看汾树隔，材比峄桐孤。蠲忿萱无藉，摩空藻每纡。剪裁殊贮柿，粉饰慎操觚。异卉供欣赏，群芳式楷模。伯恭常坐啸，华父此驰驱。至理拈微笑，柔姿道大扶。覃思同灿烂，树骨自清癯。郎署薇堪对，文坛杏转输。林应称箸作，采欲润璠瑜。多识诗笺陆，生机易变虞。和风披座满，化雨滴阶苏。魏第争声价，匡庐入画图。蜀葵神向往，水蓼手描摹。雅拟康成带，休誇玉局符。凤仙形碻肖，蛾子术难诬。润色寻章句，光华照典谟。兰滋吟叶适，梅隐忆林逋。潘县开难遍，陶篱采足娱。再芳苗裔盛，遗象瓣香孚。草稿残馀籍，丹铅剩说郛。蜂儿兼旧榧，鱼婢戏初芙。匿迹春生脚，韬光物耀躯。莲芳怀茂叔，窝乐访尧夫。药圃生芝圃，长衢击壤衢。性禾咸长养，善米例泥涂。八婺绵遗泽，芬芳式大儒。"}