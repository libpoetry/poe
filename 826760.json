{"id":"826760","title":"玲珑玉·夏日咏冰","dynasty":"清末近现代初","author":"章钰","text":"群玉山头，自珍重、作作寒芒。怜他热客，也教乞与清凉。梦断瑶池斫雪，尚千年老兵，争谑鄱阳。空堂。疑仙家、来此捣霜。好伴筠烟蕙露，料虫天嬉夏，难做商量。褦襶门前，讶无端、走汗偏僵。生就坚凝神骨，尽分付、烘炉试我，不怨郎当。恨无术，火中莲、移种佛乡。"}