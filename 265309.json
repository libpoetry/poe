{"id":"265309","title":"和藉田诗","dynasty":"南北朝","author":"萧纲","text":"礼经闻往说，观宝著遐篇。岂如春路动，祈谷重民天。苍龙引玉轪，交旗影曲旃。皮轩承早日，豹尾拂游烟。地广重畦净，林芳翠幕悬。青坛出长畎，帷宫绕直阡。秉耒光帝则，报献重皇虔。度谐金石奏，德厚歌颂诠。三春润蓂荚，七月待鸣蝉。鳐鱼显嘉瑞，铜雀应丰年。不劳郑国雨，无荣邺令田。是知躬稼美，兼闻富教宣。"}