{"id":"1110689","title":"奉同胡德辉八月十四日夜玩月次韵","dynasty":"宋","author":"朱松","text":"我梦故山月，萝影垂秋光。谁言九衢晓，莽莽吹尘黄。群公直道山，晤语清夜央。飞辙转空阔，积暑苏苍凉。哦诗中天律，流光惜堂堂。鸡肥社酒熟，吾亦怀吾乡。亭亭月初高，河汉坐可搴。病馀久制酒，灏气两争先。振衣万里风，归袖何时翩。怀哉故山友，共此今夕圆。离离云飞鸿，何意影沈川。观心要知是，出处直悠然。"}