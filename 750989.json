{"id":"750989","title":"呈吴南屏孝廉丈并题东游草用集中湘乡侯相奉赠原韵","dynasty":"清","author":"杨恩寿","text":"寒云逗日风帘筛，髡枝败叶霜华摧。洞庭渺渺布帆发，巴陵诗老飘然来。大雅未坠耆宿健，宛游经市依黄槐。我生后公三十载，盛名在耳春霆豗。平湖八百阻衣带，艰难良觌成违乖。太岁在戊月建卯，烧痕绽绿藓寒灰。张子招邀作禊饮，祓除失喜无烦灾。维时撰杖荷矜宠，奋身恍惚登蓬莱。零章断句今尚记，纸鸢风里喧婴孩。我嗜公诗信颇笃，饱吮余味如贪豺。深杯款款酒未冷，湖山有主怀归哉。隙驹迅走鸿雁杳，起居安否时疑猜。岁星一周手再握，灵光鲁殿何曾隤。太息仲蔚今已逝，门蒿萧瑟含余哀。脱手清凉示传稿，皎皎慧镜开尘霾。不嗟诗事苦晦塞，大光明放何皑皑。吴越既平盛文物，定知侧席争传杯。读诗漏尽忽兴起，源头一线灵湫开。寒嘶抱槁等自桧，正声《雅》《颂》原周邰。"}