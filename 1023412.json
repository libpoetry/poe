{"id":"1023412","title":"游洞霄","dynasty":"宋","author":"释道济","text":"平明发馀杭，扁舟溯清流。登岸五六里，小径穿林丘。奇峰耸天柱，九锁岩谷幽。云根立仙馆，胜处非人谋。入门气象雄，金碧欺两眸。弹棋古松下，啼鸟声相酬。羽衣读黄庭，内景宜自修。蓬莱隔弱水，九转即可求。坡翁昔赋诗，刻石记旧游。溪山增伟观，万古传不休。我来吊陈迹，枯肠怯冥搜。执炬入大涤，襟袖寒飕飕。悬崖石乳滴，千岁无人收。樵夫指岩窟，此处通龙湫。方期过东洞，红日惊西投。徘徊出山去，空使猿鹤愁。"}