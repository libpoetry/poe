{"id":"1118063","title":"晚秋野兴二首","dynasty":"宋","author":"陆游","text":"病骨支离不耐秋，今年九月即轻裘。细书灯下幸能读，旧友梦中时与游。官赋毕输无吠犬，农功已息有闲牛。不知冠盖朝天客，也得心安似我不。彻底无能彻骨贫，自怜虚作六朝民。学因病废捐长日，志与年衰愧古人。露湿乱萤飞暗庑，霜清饥雀噪空囷。一生眼境常如此，草赋凭谁问大钧。"}