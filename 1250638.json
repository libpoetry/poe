{"id":"1250638","title":"病痁新起","dynasty":"元末明初","author":"宋濂","text":"岁在彊梧大渊献，独蛰衡门悲逝景。疟鬼胡为苦见雠，使我枯肠益悽哽。初疑筋骸稍钳束，引臂嘘呵绝驰骋。须臾颤掉力弗禁，齿牙下上声相并。蒙戎虽有狐裘温，?冼何殊冰筋冷。寒衰热壮惨尤极，百束薪蒸燃九鼎。煅膏铄髓无不到，高及头颅卑脚胫。四支似石下深潜，一气如尘寄寥迥。自怜性命此日捐，孰料平宁在俄顷。起来盥濯把明镜，冠带临风且重整。扶藜忽过百花园，无限晴芳到邻杏。燕支瓮煖蜡凝春，锦绣机翻红晕影。谁将生火镕艳阳，满树无烟光颎颎。更疑神女会宓妃，燕罢瑶池酒初醒。血色罗裙尚舞风，向人却妒晨妆靓。对此闲愁尽敛藏，有似投簪访箕颍。谁知鬒发绿如云，转目霜蓬已垂领。多少东华尘土客，营营至死无由省。韦平荒冢生黍苗，褒鄂枯髅宿蛙黾。无花必用强追寻，有酒何妨长酩酊。题诗一笑鬼应闻，定引川妃安溟涬。"}