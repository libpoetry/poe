{"id":"199103","title":"咏雪·北风萧萧鸣且歇","dynasty":"宋代","author":"曾巩","text":"北风萧萧鸣且歇，短日悠悠生复灭。朝含沧海满天云，暮断行人千里雪。初通壑谷气先冷，渐蔽郊原路疑绝。并包华夷德岂薄，改造乾坤事尤谲。驱除已与尘滓隔，濯溉终令枯槁悦。相持始信竹析劲，易败可嗟萑苇折。垂条巧缀如自近，眢井随形呀且缺。飞檐{左车右献}{左车右献}驾长浪，巨壁林林倚精铁。弊衣或有骭犹冻，荒宴谁能耳偏热。壮夫抚剑生锐气，志士扃门养高节。已开襟胸绝烦愦，更足沟塍慰空竭。虽无酒体发嘲笑，亦有诗谣恣搜抉。新阳仿佛送鑱凿，旧径参差分曲折。留当屐齿印崖石，徒倚长松看寥泬。"}