{"id":"1041500","title":"送杨十七秘丞知瀛州河间","dynasty":"宋","author":"刘敞","text":"洪涛翻金堤，冀州变泥涂。哀哉百万室，所忧半为鱼。流穴接道路，呻吟交里闾。若无慈仁长，安使疲疹苏。子在新密时，治声溢西都。大水无麦禾，闵然若疾痡。不忍使者求，建言解其粗。邦人喜更生，老幼欢以呼。绳墨制奸吏，弦歌训诸儒。复新卓侯庙，慕用已不诬。今者河朔行，岂其易然乎。彼将誉所试，况子材有馀。但恨治者小，百里为区区。割鸡用牛刀，孔圣所叹吁。贤者必爱民，民活心乃愉。幼学长行之，固为圣人徒。位下非所恤，勉哉宁君躯。"}