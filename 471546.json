{"id":"471546","title":"咏怀效李白","dynasty":"明","author":"袁宗道","text":"人各有一适，汝性何独偏？爱闲亦爱官，讳讥亦讳钱。一心持两端，一身期万全。顾此而失彼，忧愁伤肺肝。人生朝露促，世福谁能兼。裴相岂不达，发白方壮年。北窗高卧人，垂老缺朝餐。良无丘壑贵，安有火食仙。陵谷且难平，稊米宁不然。一毛附马体，安问缺与完。角者夺其齿，飞者不能潜。鹏飞不笑鸴，夔行不爱蚿。尔莫信尔意，两粥拥衾眠。"}