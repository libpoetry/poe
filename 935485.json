{"id":"935485","title":"农事稍闲有作","dynasty":"宋","author":"陆游","text":"架犁架犁唤春农，布谷布谷督岁功。黄云压檐风日美，绿针插水雾雨濛。年丰远近笑语乐，浦涨纵横舟楫通。东家筑室窗户绿，西舍迎妇花扇红。我方祭灶彻豚酒，盘箸亦复呼邻翁。客归我起何所作，孝经论语教儿童。教儿童，莫匆匆，愿汝日夜勤磨砻，乌巾白纻待至公。"}