{"id":"795946","title":"百字令 草堂春社，旧燕重来","dynasty":"清","author":"杨瑾华","text":"几番花信，又匆匆春社，廉纤微雨。岑寂草堂清梦醒，袅尽沉烟篆缕。斗草心慵，停针意倦，旧燕来庭户。雕梁栖稳，呢喃似话离绪。对此佳境良辰，开筵相赏，醉后联新句。九十韶光春正媚，姹紫嫣红无数。波暖银塘，草薰绮陌，又近清明序。萍踪才定，客尘今喜浣去。"}