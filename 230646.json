{"id":"230646","title":"与进士宋严话别","dynasty":"宋代","author":"张咏","text":"人之相知须知心，心通道气情转深。凌山跨陆不道远，蹑屩佩剑来相寻。感君见我开口笑，把臂要我谈王道。几度微言似惬心，投杯着地推案叫。此事置之无复言，且须举乐催金船。人生通塞未可保，莫将闲事索心田。兴尽忽告去，挑灯夜如何。弹琴起双舞，拍手聊长歌。我辈本无流俗态，不教离恨上眉多。"}