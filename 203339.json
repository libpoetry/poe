{"id":"203339","title":"寄大庾郭县尉","dynasty":"宋代","author":"华岳","text":"前年建安县，始识韩荆州。一见辰知遇，许我尝从游。寻幽访赤壁，买笑陪青楼。有酒即命驾，夜饮忘觥筹。雪香飘梅花，归驾仍迟留。送君城北隅，岁事希一周。告德虽未久，有怀奚所投。客来自锦溪，知为蓝田游。抠衣欲趋隅，其奈风马牛。方图拜尺纸，文此不敏羞。乃复三不缄，获戾于君侯。谪客干典刑，宜尔餐吴钩。幸不畀我死，残喘延俘囚。搜索遍中外，释缚良无由。始思鹍鹏翼，庇我反手犹。嘘烛拂毫楮，尺素驰星流。荷公三复还，恻然添我忧。许我京阙间，与我为良谋。于今秋复冬，俟命犹置邮。西风掠于宇，鱼雁俱沉浮。未审恩波中，许我共济不。我材袜线短，愿公广甄收。他日宾幕府，鏖战当焚舟。公兮不我援，复驾言焉求。"}