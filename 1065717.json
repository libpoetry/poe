{"id":"1065717","title":"送梁与可赴中山仓门","dynasty":"宋","author":"苏过","text":"达人无畛畦，从仕聊尔耳。言辞将军幕，去作仓庾氏。君怀著云梦，尚有恢恢地。眷此亦鸿毛，何足为轩轾。相君泽未远，风流王谢比。满床簪笏閒，乃见山林士。嗟余南亩人，投老坐关市。萧然见眉宇，真足忘浆馈。平生南阳馆，市骏得千里。帐中三千客，不数曳珠履。要知磊落人，臭味同兰茝。翻然若鸿鹄，飞去今无几。我行抽手板，亦复还耒耜。安能久俛首，自困刀笔吏。"}