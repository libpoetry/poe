{"id":"1091146","title":"东坡在齐安赋海棠诗为天下绝唱年来绝无此种许仲蟠取之武昌作诗寄示","dynasty":"宋","author":"薛季宣","text":"武昌三月春草生，搀红斗白皆群英。就中一种信奇绝，芳菲压尽吴王城。侈非丹芍明非玉，艳阳天日擎高烛。从教深浅色相形，不以冰清为不俗。文王自昔基灵囿，绿绶朱裳燕朋友。醺醲心醉鄂裳裳，痛饮醇醪不关酒。流乌一下新王舟，飐从火御乘丹丘。传得飞霞在海外，千龄只自生炎洲。灵砂不到姮娥窃，几时赤凤来丹穴。赵垒新张汉帜时，闉阇满望猩猩血。少陵昔漫称诗豪，忘言跨鲤输琴高。刚被东山兴妖女，竹菰未可称蟠桃。灵根不分生赤壁，远在水南呈赫奕。朱鸟凭将寄德邻，告言莫看同巾帼。"}