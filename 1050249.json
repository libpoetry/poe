{"id":"1050249","title":"送李嘉甫朝散还台","dynasty":"宋","author":"郭祥正","text":"春风连作恶，吹雪深尺五。元宵无灯火，闭关与谁语。忽闻营从过，倾盖挹眉宇。相亲如故人，坐久加循抚。蓬茅只数间，馀无一丘土。半俸足以饱，未尝诣州府。白云寓远目，清溪照灵腑。趋閒已忘忧，浩歌唯汲古。明公志方壮，富贵何可取。高才孰能当，如罴亦如虎。致君为唐虞，泽民作霖雨。功名垂乾坤，儿孙列簪组。于予一何辽，而能强相与。聊书送行章，欲以明出处。"}