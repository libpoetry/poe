{"id":"765578","title":"满江红 其八 送月陵入道，八用回韵","dynasty":"清","author":"董元恺","text":"散尽千金，学曼倩、善藏其术。还更向、罗浮碧海，凤芝龙术。槛外露滋金洞草，崖边云护仙舟栗。采石坛、花满不知春，羲农日。服上药，调浮漆。星佩冷，虹霓匹。只未忘绮语，更怀铅笔。但令毛生名纸贵，不妨潘簟生尘密。数床头、昨夜卖文钱，飘然出。"}