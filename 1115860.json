{"id":"1115860","title":"太常乐章又七首 白帝迎神高安曲","dynasty":"宋","author":"杨亿","text":"西颢腾精，天地始肃。盛德在金，百嘉阜育。彍弩射牲，筑场登谷。明灵格思，旄罕纷属。博硕肥腯，以炰以烹。嘉栗旨酒，有瀰斯盈。殽蓛维旅，肃肃蒸蒸。吉蠲备物，享于克诚。飙轮戾止，光烛灵坛。金奏绎如，白露漙漙。阳德之母，羲御寅宾。得天久照，首兹三辰。正辞备物，肃肃振振。沦精降鉴，克享明禋。醴齐良洁，有牲斯纯。大采玄冕，乃昭其文。王宫定位，粢盛苾芬。民事以叙，玄德升闻。悬象著明，照临下土。降福穰穰，德施周普。簠簋既陈，吉蠲登荐。洗心防邪，肃祗祭典。陟降惟寅，笾豆有践。百禄咸宜，淳耀丕显。"}