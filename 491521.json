{"id":"491521","title":"所思曲寄旷伯逵","dynasty":"明","author":"刘崧","text":"我所思兮西山之美人，爱而不见劳我心。美人娟娟隔云林，昔别遗我双南金。东风吹行云，飘忽在远道。绿发青蛾眉，念此颜色好。秋风八月芙蓉开，忆君寄书南浦来。芙蓉寒死十月露，忽复寄书重相催。我行十八滩，滩水流浩浩。青天急雪乱回风，白日惊雷撼崇岛。上有袅袅之绿萝，下有汎汎之回波。玄猿暝啼江月出，独不见之愁奈何。愁奈何，风潇潇，山中岁晏不可以远招。雁鸿茫茫隔烟水，杨柳飒飒悲河桥。愿携双绮罗，赠此远别者。新愁渺如雾，千里不得写。早晚下南津，预将书报君。江空日暮不可见，望望西山多白云。"}