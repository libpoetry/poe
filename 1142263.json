{"id":"1142263","title":"东坡九日尊俎萧然有怀宜兴高安诸子侄和渊明贫士七首余今岁重九有酒无肴而长儿在宜兴诸儿苏杭溧阳因辄继和 其七","dynasty":"宋末元初","author":"牟巘","text":"两山南北峙，四水贯此州。登临岂不嘉，出门自寡俦。客乡几重九，岁月如奔流。萧然具果饮，聊以散百忧。平生和陶集，韵高乃敢酬。乃复咏歌之，岁晚葆姱修。"}