{"id":"712224","title":"龙船行","dynasty":"明末清初","author":"陈恭尹","text":"朔日二日天尚晴，江上寥寥金鼓声。五日六日雨正急，官点龙船如点兵。金声号呶鼓声怒，百里刻期齐竞渡。家家合米作行粮，里正科钱犒中路。海珠寺边古树牢，官船系缆风颾颾。江中金锁连舶艚，氍毹铺出歌台高。上头列坐獬豸袍，横江开宴停旌旄。太平乐事非为扰，最是小民难户晓。往年官禁船尚多，今日官催船却少。上官出赏树锦标，银牌如纸悬红绡。有司供鸭日三百，龙船角逐声喧嚣。锦标夺归插里社，纵有能名无得者。虽云夺鸭不足誇，明日卖钱还借家。"}