{"id":"1118117","title":"书感三首","dynasty":"宋","author":"陆游","text":"人生百忧坐一官，况与群飞接羽翰。两具吴牛给耕足，三间茅屋著身宽。焄蒿凄怆会不免，简俭寂默差可安。康庄坦坦不整驾，可怜平地生涛澜。舞非得谱拍拍错，行未知津步步危。劫石消磨会当尽，太行突兀乃可移。清晨瓦釜煮藜粥，遥夜地炉烧豆萁。此中正自有佳处，区区外慕宁非痴。茅檐住稳胜华屋，芋糁味甘如大烹。静观万事付一默，扫空白发非黄精。丈人祠西鹤传信，小姑山前鼍报更。兴阑却挥短棹去，晓渡清伊听玉笙。"}