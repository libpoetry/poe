{"id":"799596","title":"送董苍水游楚粤","dynasty":"清","author":"王广心","text":"先朝直节董侍郎，锄奸拜杖投南荒。百粤山川恣吟啸，至今岩壑垂光芒。康乐登临千载绝，苍梧黯淡漓江咽。铁城铜柱漫崔嵬，木客山猿自清切。侍郎之后君也才，文章早压黄金台。时无孔融不荐士，《天人三策》空归来。丈夫壮志凌八极，越水吴山伤偪仄。潇湘万顷九疑烟，我有愁心荡空碧。兴来还看郁林山，八桂堂深客思闲。豆蔻晓风啼翠羽，桄榔残照落乌蛮。其间仕宦都贤者，酌酒论诗袖堪把。铜鼓峰前意慨慷，绿珠渡口人潇洒。劝君莫过柳侯祠，少年失足良可悲。劝君勿谒伏波庙，七十据鞍达者诮。人生功何必勒昆吾鼎，贵何必入中书堂。淋漓翰墨飞夜郎，如君侍郎名亦章。采罢丹砂好归隐，与君谷口话农桑。"}