{"id":"1213496","title":"黄楼","dynasty":"元","author":"陈孚","text":"长河如带彭城东，乱石蹴起百步洪。昔年民歌山鞠藭，孤城汇为河伯宫。城上闪闪鲸鬣红，雪堂先生人中龙。惊湍偃受丸泥封，手援赤子鱼腹中。黄楼千尺雉堞雄，巍梁画栋光昽昽。吹笙伐鼓撞歌钟，先生铿然一枝筇。麾斥八极绫星虹，酒酣叱起楚重瞳。为我拔剑舞西风，卯君作赋声摩空。至今读者毛发松，百年事往犹飞鸿。我独流涕将何从，孤角一声烟濛濛。又送落日沉西峰。"}