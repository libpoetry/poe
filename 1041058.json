{"id":"1041058","title":"同介甫和圣俞赠狄梁公裔孙","dynasty":"宋","author":"刘敞","text":"陈平智有馀，周勃勇无敌。两人相提衡，终复汉社稷。梁公柱石姿，独立谢群力。匡居多直言，荐士有深画。既扶将颓运，复起未然策。事业兼二子，浩然雪霜白。偏材戒独往，特达见令德。谁谓十世远，风义犹不隔。末孙何支离，畎亩有饿色。明诏问乐乡，布衣列士籍。名垂天壤间，气使懦夫激。闻君商声歌，更若出金石。"}