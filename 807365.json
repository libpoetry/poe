{"id":"807365","title":"汉宫春  立春后一日雨雪从友人斋头醉归纪事","dynasty":"清","author":"陈维崧","text":"婉娩熙春，有比邻药玉，计日安排。昨朝新做綵胜，绿剪红裁。几丝酥雨，酿浓阴、腻透铜街。今朝又。腾腾微雪，轻盈扑上人钗。便拟放颠冲酒，要粉摇歌袖，玉溅吟䰄。最喜银装世界，白佔楼台。春泥没屐，怪枯筇、难稳芒鞋。高楼上。雏莺笑我，刘伶醉倒须埋。"}