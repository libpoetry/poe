{"id":"956844","title":"大暑舟行含山道中雨骤至霆奔龙挂可骇","dynasty":"宋","author":"范成大","text":"隤云暧前驱，连鼓讧后殿。骎骎失高丘，扰扰暗古县。白龙起幽蛰，黑雾佐神变。盆倾耳双聩，斗暗目四眩。帆重腹逾饱，橹润鸣更健。圆漪晕雨点，溅滴走波面。伶俜愁孤鸳，飐闪乱饥燕。麦老枕水卧，秧稚与风战。牛蹊岌城沉，蚁隧汹瓴建。水车竞施行，岁事敢休宴。咿哑啸簧鸣，轣辘连锁转。骈头立妇子，列舍望宗伴。东枯骇西溃，寸涸惊尺淀。嗟余岂能贤，与彼亦何辨。扁舟风露熟，半世江湖遍。不知忧稼穑，但解加餐饭。遥怜老农苦，敢厌游子倦。"}