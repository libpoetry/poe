{"id":"105438","title":"依韵和杨州许待制竹拄杖","dynasty":"宋代","author":"梅尧臣","text":"楚竹翦霜丛，何惭汉使筇。鸠形殊用刻，马箠不同功。挺特生难变，支离分已穷。轻肥思比鹤，短发任如蓬。倚以为高趣，持之见素风。步郊聊实下，行乐偶从东。屡刺莓苔破，深穿苑圃通。辩繁时画地，默意或书空。古血有湘迹，旧林无阮踪。将渠谁觉老，要此岂关慵。莫骇倾巢鸟，须虞蠹穴虫。谁能求道术，跨作上天龙。"}