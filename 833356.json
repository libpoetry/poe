{"id":"833356","title":"沁园春 其四 寄寿平左江","dynasty":"清末民国初","author":"樊增祥","text":"昔在南台，谩骂董龙，疏弹李猫。为灯笼锦事，不宽彦博，南山集序，几累灵皋。朱凤落南，红狼屡北，战胜归来血洗刀。蛮姬巧，把南征俊句，绣上弓韬。左江群盗如毛。看竞事春农兵气销。道昔为哥弟，硎牲歃血，今依父母，骑象吹箫。韩固无双，范惟有一，余子谁当一世豪。归须早，坐老夫横榻，细说藤徭。"}