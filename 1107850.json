{"id":"1107850","title":"晓醒追思夜来句","dynasty":"宋","author":"白玉蟾","text":"孤梦归从偃月城，清寒入骨倚危亭。雪花散作杨花片，酒色酤来竹叶青。茆屋萧然诗满怀，一天风雪白皑皑。身如纸帐梅花梦，心似香炉柏子灰。孤云野鹤寄山家，不料寒空璨六花。越样月明浑不夜，个般天气好分茶。竹林如洗静娟娟，雪意犹酣晓色鲜。云缠山腰腰带缓，雨沾水面面花圆。"}