{"id":"1236502","title":"河东试院即事三首","dynasty":"元","author":"周伯琦","text":"虚堂静院昼垂帘，朱墨分曹宪令严。兵卫重行皆雨立，文场何处覆星占。岂无威凤翔寥廓，定有神蛟起蛰潜。自古河汾多俊乂，会看异业佐轩炎。老槐俨立拂穹苍，庭户森然白昼长。地绕汾流常沮洳，山违松汉半微茫。西河旧是诗书里，曲沃今为农圃场。蟋蟀在堂秋欲暮，绝怜俭俗尚陶唐。井陉西抵古并州，千里迢迢亦壮游。出将承平忘习气，求贤尺一贵林丘。披沙思见河东赋，佩印空惭季子裘。文物低昂占世运，谁能借箸为前筹。"}