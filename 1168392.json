{"id":"1168392","title":"金陵江上遇蓬池隐者","dynasty":"唐","author":"李白","text":"心爱名山游，身随名山远。罗浮麻姑台，此去或未返。遇君蓬池隐，就我石上饭。空言不成欢，强笑惜日晚。绿水向雁门，黄云蔽龙山。叹息两客鸟，裴回吴越间。共语一执手，留连夜将久。解我紫绮裘，且换金陵酒。酒来笑复歌，兴酣乐事多。水影弄月色，清光奈愁何。明晨挂帆席，离恨满沧波。"}