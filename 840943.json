{"id":"840943","title":"李明斋出示所画梅花巨幅嘱题七古一首","dynasty":"清末民国初","author":"金武祥","text":"李君卓荦人中豪，承家七叶绵金貂。平生嗜古有奇癖，商彝周鼎穷釐毫。丹青妙笔擅风雅，文与可竹王维蕉。就中梅花更高古，脱手百幅图生绡。有时秀洁绝尘污，藐姑仙子来碧霄。有时大气郁磅礴，孤根铁干如蟠蛟。淋漓泼墨恣挥洒，顷刻春意盈堂坳。暗香疏影欲飞动，定有老鹤来相招。祇我披图转惆怅，江乡万树开琼瑶。自从四载历兵燹，云阶月地空魂销。迄今欲归归不得，惟有傲骨存丰标。感君殷勤数相示，嘱我题遍寒烟梢。要知此中有真意，岁寒三友同订交。一枝他日倘相赠，更向枝头著意描。"}