{"id":"853969","title":"式贤和杜夔府百韵过余秋崖下大篇舂容笔力遒劲于其归也聊复效颦","dynasty":"宋","author":"方岳","text":"林壑黄昏外，衡门紫翠边。火耕今已老，云卧几何年。棋敛将残局，篙回兴尽船。画麟真已矣，骑犊适悠然。野性难拘束，时情易变迁。独携青玉杖，自拾锦囊篇。磊块心逾小，崎岖智未圆。别营三径草，规作一壶天。纸帐岚霏重，崖花雨滴偏。到头新岁月，行脚旧山川。鹤冷通房宿，猿愁隔树悬。菊餐金颢露，藓当水衡钱。尽懒从吾睡，虽穷不受怜。半生资马磨，三叹向龙泉。霜槛千林瘦，春灯四壁穿。阴霾知病骨，寒意入诗肩。竹母谁分种，茶僧略具员。对山徐自遣，与世久无缘。风月于人厚，云霄不尔便。接筒通暗溜，洗砚试轻烟。未暇思身后，何如了目前。閒为真富贵，健是小神仙。夜磬番僧讲，秋帆贾客传。远游天漠漠，危诵水湲湲。垦陇时同吃，分溪手自煎。山厨尊土菌，石鼎鄙荤膻。爱此窗三尺，宽于室九筵。忽惊南牧马，吹过逆风鹯。圣日清如许，妖星竟不悛。闾阎飞羽檄，江汉足矛鋋。哀痛丝纶诏，英雄将相权。旄头森似彗，骏骨讵如挛。朋党相仍斥，诛求一切蠲。中庸方谨独，无逸不游畋。天意忧勤甚，人知性命全。抡材虞稷契，迈德汉文宣。定乱连三箭，扶颠在一贤。戍兵增灶万，侍女出宫千。置栅从人欲，开榛自我先。民劳鱼泼剌，版筑骑蹁跹。傅野亲持锸，虞琴幸改弦。经营联砦壁，形胜借蹄筌。有备曾微此，无谋莫甚焉。貉缘熊道误，骥或蚁封还。急务歌常武，清谈绝又玄。腐红销铠甲，稚绿失桑田。老子今元亮，何人昔鲁连。三边今按甲，一饭许烹鲜。鄂渚骸平垒，荆州指掬舷。竟孤明月约，难染碧云笺。稍喜妖氛退，重为逸兴牵。幽人甘寂寞，佳客慰迍邅。松桂深培养，诗书肯废捐。披胸呈突兀，迸齿落清涟。巨迹宜瞻华，灵源盍导瀍。孰能当北面，何事过东阡。英妙奔前辙，吾衰懒后鞭。一言开蠖濩，千里对婵娟。莫作沾泥絮，端如蜕壳蝉。江湖情浩荡，风雪语连绵。隽永才残藁，奇温只破毡。水声湘浦瑟，梅片寿阳钿。尚觉山如画，何堪笔似椽。交游分半席，谈笑俯层巅。共指辞章病，宁无宝剂痊。性根如有棘，业语漫生莲。到海江千折，撑空石一拳。氄毛卑燕雀，鬐鬣奋鲸鳣。龟玉毋须藉，龙驹不用鞯。文心聊尔尔，道脉始涓涓。霁月行濂水，春风入孔壖。训言今具在，文字肯相缠。雕老秋方击，鱼鳏夜不眠。麦维经岁茂，谷亦得霜坚。我辈宁迂阔，人皆斗小妍。几多花蔼蔼，轻薄蝶翩翩。垂世何关此，留情盍审旃。书林窥秘宝，典册上台躔。馀事轻王粲，微名老郑虔。六经皆鼓吹，万象尽镕甄。不尔鸾胶续，空令兔颖骈。晓行温草卷，夜读绝韦编。文会吾何有，诗盟讵敢专。驽材谙旧路，惊羽落虚弦。虽乏三年艾，犹能一指禅。意存图自省，言到亦忘诠。但使我为我，不几燕伐燕。虫鱼真琐碎，鸿鹄要孤鶱。国步今宁谧，乡情赖款延。地炉煨熟火，野饭压饥涎。已扫秋风榻，其如雨夜鹃。淄渑工滥载，管鲍阙周旋。大雅推邹鲁，长年问偓佺。极知荷坞陋，渐慨芰裳褰。苹聚呦呦鹿，沧连跕跕鸢。襟期将子共，礼数莫吾愆。上圣天同大，中兴石可镌。庙廊春郁穆，岩穴草葱芊。人好鸟还好，身孱气不孱。兴来频写寄，一一尚能铨。"}