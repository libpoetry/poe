{"id":"980555","title":"实纪二十韵","dynasty":"宋","author":"晁说之","text":"双庙之前扁舟舣，太原失守胡尘起。铁马渡河京城闭，堤上奔亡如磨蚁。不是清河早腹兵，千舻万舳去何已。百家相逢不相识，同声叹言有如此。阉贯枭颅一日间，地下未应有馁鬼。董卓灯脐照傕泛，禄山肠流盛安使。京不及刑家自全，黼弗显诛恩尚委。杨炎终报元载雠，微之实同宗闵耻。政刑既弃胡虏盛，中国不尊招讪毁。尊名重器假狗彘，公卿何人是知理。嗟予老病岂乐生，实抱忠谋难须死。亦尝奏对明光殿，寒饥徒步荆棘里。面风背日若有待，前有戎车后妻子。戎车不断顿都城，元戎一言左右以。遥有人家投宿无，骨肉夜饭无钝齿。不嗟五日不颒面，但怜一夜灯花喜。庶几明发脱盗手，复见皇威振遐迩。庙堂再见谢太傅，奕棋未罢风尘弭。前夜客投佛寺晚，全家冻泣木鱼底。我今朝夕幸已多，闻见纷纷聊实纪。"}