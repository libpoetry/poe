{"id":"443955","title":"声声慢 读梦窗碧山此调感赋","dynasty":"当代","author":"熊盛元","text":"侵阶苔绿，逼眼灯红，春宵独倚危楼。蘸水垂杨，曾牵古恨今愁。惊鸿掠云坠羽，片魂轻、飞上兰舟。人渐远，但筝声袅袅，月影悠悠。浩荡沧波千里，任崖崩天裂，依旧东流。漫掷琼杯，吟边醉拭吴钩。翻怜暮年气短，对菱花、霜雪盈头。山黛敛，晓寒侵、空自凝眸。"}