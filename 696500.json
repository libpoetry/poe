{"id":"696500","title":"用金太守韵兼上同知推府二公","dynasty":"明","author":"郑真","text":"佩襟济济盼秋波，共迓春风五马过。海㝢车书今日盛，山城弦诵近来多。爱闻召伯棠阴化，骤听渔阳麦秀歌。名教不应无乐地，广文已老奈公何。东风杂沓听鸣珂，倅守朝归喜见过。花压重城春入画，芹香泮沼暖生波。玉函捧表天颜近，彩笔题诗宦况多。却笑马周贫作客，有怀不敢望常何。"}