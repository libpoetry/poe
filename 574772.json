{"id":"574772","title":"题画寿周秉道","dynasty":"明","author":"邵宝","text":"郁郁顾山树，青连东海天。几家能卜世，此老夙称贤。大隐非居市，长生不问仙。骑迎侯子左，鞭让祖生先。兰已充佳佩，芹将荐御筵。舟横江北渚，剑倚斗南躔。传业书签万，生涯食指千。初心三岛日，晚兴五湖烟。榻下欣留客，旌招耻赴田。少微知此野，大耋值今年。独鹤吟筇畔，群鸥钓石边。慕亲题感怙，怀世赋思玄。人士缁冠雅，儿郎綵服鲜。夜深销短烛，冬煖谢轻绵。永日方嘉燕，清风复大篇。贤甥献春酒，侑以惠山泉。"}