{"id":"1245081","title":"送铁佛寺盟长老还襄阳","dynasty":"元末明初","author":"丁鹤年","text":"襄汉扬波日，江湖避地时。行行随老母，处处礼名师。云水元无住，风尘信所之。睦州勤奉养，江革备艰危。掌钥钟山下，传灯鄂渚湄。剩翻龙藏典，几咏《鹤楼》诗。深慨丛林废，真成一木支。铜仙频阅世，铁佛重开基。法几雕文具，灵幡刺綵丝。云钟晨缥缈，月殿夜参差。已悟无生法，还兴罔极悲。他乡流徙远，先垄奉迁迟。澒洞今方息，旋归故可期。望云双泪泻，计日寸心驰。官柳催飞锡，昙花侑奠仪。既明埋玉理，岂是系珠痴。定应眠牛兆，毋生触鹿疑。春晖怜旧线，秋露荐新祠。生死俱无憾，诸方起孝思。"}