{"id":"387243","title":"霓裳中序第一·长昼西园行散","dynasty":"清代","author":"樊增祥","text":"闲行柳影下。上有金衣飞去也。约略将身入画。衬软碧苔茵，淡红薇架。梁阴燕话。啄粉泥、琴雁轻打。闲庭院、更无人伴，坐看子昂马。长夏。岳云吟罢。想玉井、冰莲淡冶。疏帘清簟过雨，且暗挹梅津，慢分茶銙。身非桓子野。了不为、清歌泪洒。北窗畔、试弹铁凤，一任赏音寡。"}