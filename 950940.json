{"id":"950940","title":"史忠定蚤作帖赞","dynasty":"宋","author":"岳珂","text":"危微精一，传之在心。二典勋华，光于有临。大原自天，端倪孰寻。岂无畴咨，培高浚深。寝明以昌，举元难壬。烝哉明良，嗣此德音。匪鉴而讽，匪鉴而箴。启迪在初，有开宸襟。岩廊南风，袗衣鼓琴。渊跃籋云，匣铏发镡。达其已充，泽彼苍黔。王度之恢，如玉如金。进而虞渊，宾旸发阴。坱圠机衡，开阖阳阴。九韶其谐，万奏皆瘖。退而卷怀，艺圃书林。出入欧颜，而加?斟。湛湛秋江，岧岧春岑。如彼德人，危冠整簪。不伐不矜，森严深沉。我考问学，惟心靡谌。端平自我，何用弗钦。重抵九鼎，价踰万琛。惟帖可观，为世砭针。尚信我言，匪今斯今。"}