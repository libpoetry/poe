{"id":"702981","title":"雪湖会屠元勋司寇于嘉禾辱联句见怀依韵奉答二首","dynasty":"明","author":"谢迁","text":"远辱鱼缄带笑开，诗逋又枉故人催。聚星堂向平湖启，乘雪舟从剡曲来。大火西流时忽改，狂澜东倒势难回。白头敢忘先忧念，朽木寒灰愧不才。箪瓢乐在慕颜回，三径荒芜理旧开。遣兴或罗门外雀，合欢时覆掌中杯。驽庸儿业劳频课，疏绝朋缄不费裁。散发松阴成独坐，白云遥送鹤归来。"}