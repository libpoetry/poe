{"id":"769608","title":"满江红·修翁将返金陵，前二日招同扶九、懋敬、东阳暨令弟二简泛舟西溪 其二","dynasty":"清","author":"陆震","text":"歌正停时，君酌酒、听余衷曲。念客子、从来琐琐，半生鹿鹿。饥拾噎瓜亭畔蓏，狂遭胯下桥头辱。只憨时、瞠目望青天，如枯木。性磊落，难谐俗。君何意，偏怜仆。算交情似漆，此真鲍叔。尊酒连宵欢未艾，轻帆来日归何速。怅从今、江北望江南，余孤独。"}