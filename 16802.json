{"id":"16802","title":"冬夜怀李侍御王太祝段丞","dynasty":"唐代","author":"元稹","text":"浩露烟壒尽，月光闲有余。松篁细阴影，重以帘牖疏。泛览星粲粲，轻河悠碧虚。纤云不成叶，脉脉风丝舒。丹灶炽东序，烧香罗玉书。飘飘魂神举，若骖鸾鹤舆。感念夙昔意，华尚簪与裾。簪裾讵几许，累创吞钩鱼。今闻馨香道，一以悟臭帑。悟觉誓不惑，永抱胎仙居。昼夜欣所适，安知岁云除。行行二三友，君怀复何如。"}