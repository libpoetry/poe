{"id":"218235","title":"贺新郎·寄辛幼安和见怀韵","dynasty":"宋代","author":"陈亮","text":"老去凭谁说。看几番、神奇臭腐，夏裘冬葛。父老长安今馀几，後死无仇可雪。犹未燥、当时生发。二十五弦多少恨，算世间、那有平分月。胡妇弄，汉宫瑟。树犹如此堪重别。只使君、从来与我，话头多合。行矣置之无足问，谁唤妍皮痴骨。但莫使、伯牙弦绝。九转丹砂牢拾取，管精金、只是寻常铁。龙共虎，应声裂。"}