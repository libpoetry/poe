{"id":"1121485","title":"寄陈国镇五绝","dynasty":"宋","author":"欧阳澈","text":"德香薰郁书银笔，句法清新夺锦袍。卓荦斗南推第一，才名藉甚继三豪。才华拔萃东南美，气焰凌空表里清。莫逆于心蒙许友，攀麟雁塔要联名。未观健笔龙蛇走，拾得残篇绮思新。语带烟霞含劲气，解龟谁醉谪仙人。鳌头帘捲溪山秀，麈尾风生议论清。解榻何时同一笑，密云旋煮破馀酲。冷暖世情谙已熟，雌黄舆议厌常闻。龟囚蚕缚末由脱，樽酒何时与重论。"}