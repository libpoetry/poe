{"id":"597409","title":"济上太白楼作","dynasty":"明","author":"梁有誉","text":"天寒霜雪繁，日没城上楼。楼中谪仙人，玉立横清秋。金龟换美酒，醉脱鹔鹴裘。玩弄青玉麈，长揖谢王侯。我来千载后，万壑风飕飕。闻昔有丹凤，不与凡鸟俦。朝食玉山禾，夕宿昆崙丘。衔图将献谁，鸣声锵琳球。始知空田雀，饮啄徒啁啾。营营嗤青蝇，楚楚叹蜉蝣。请看黄河水，滔滔万古流。"}