{"id":"578952","title":"二乔观兵书","dynasty":"明","author":"王佐（汝学","text":"乔公流离来江东，老瞒气焰绕天红。汉室忠良何落寞，党籍已扫巢痕空。荀氏八龙一龙佐，吹瞒气焰如吹火。九锡既成方死之，死非其时死非所。谁似乔家双女子，执君父仇肯如此。敛衽花前看六韬，要复汉祚颈系操。恨此兵书万人敌，不属红妆儿女曹。大乔伶俜看远山，肌体贞静而幽閒。小乔风范亦如姊，并蒂红莲清水间。孙郎来作大乔婿，马箠挥下江东地。周郎继作小乔夫，君臣谈笑抚全吴。千艘燥荻东风馀，老瞒魂魄落江湖。青史惟书功业奇，谁知二女中赞谟。丹青画形难画心，但画二乔观兵书。"}