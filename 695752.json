{"id":"695752","title":"哭李于鳞四首","dynasty":"明","author":"欧大任","text":"梁园归去老菟裘，闻道先生不下楼。太白星沉沧海夜，岱宗云散大荒秋。歌风东国泱泱后，作赋西京楚楚流。千古巫阳招莫返，青山何处挂吴钩。金尊日向㟙湖开，白雪泠泠一代才。齐客诗传三百在，关门书授五千来。孟诸烟莽麒麟卧，碣石天风鸿雁哀。华发凋零玄赏绝，嶂前明月照崔嵬。瑶草葳蕤独闭关，至今颜色白云间。相将向长婚初毕，便逐卢敖去不还。孤鹤骖回栖二室，片帆风引到三山。侧身东望金银阙，忆尔仙人第一班。过江诸子各天涯，得我犹将剧孟誇。自许会稽收竹箭，似从华顶弄莲花。代兴共有中原约，绝学能传博士家。谁料交游携手尽，扁舟淮海梦高沙。"}