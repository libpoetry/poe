{"id":"815291","title":"感遇","dynasty":"清","author":"赵由仪","text":"后凋美清松，嘉树颂朱橘。当其岁寒时，众口亦如一。岂知风雨来，桃李发艳质。依然成故蹊，不复念萧瑟。感此伤浮沈，白眼观天日。悲风起空山，为我耿纡郁。曲逆不盗嫂，塞侯不窃金。数奇值谗口，颇疑天下心。人生非木石，岂免多故侵。文侯封谤书，千载悲知音。女娲炼采石，遂补西北天。愚公负太行，山岳东南迁。天倾亦可补，地险亦可平。人心终屼嵲，何乃莫救焉。惜哉大宗师，枉司炉炭权。真宰不可问，俯仰心茫然。"}