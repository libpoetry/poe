{"id":"285750","title":"寓山四负堂谒祁忠惠公像","dynasty":"清代","author":"李慈铭","text":"呜呼忠惠天人姿，门第高华文采奇。二十登科作司李，蛮陬猾吏无能欺。报最俄膺谏垣擢，惠文脑后尤岳岳。鸳湖选郎手障天，一疏披云折其角。三吴地大多彊家，白昼击鼓惊吏衙。绣衣少年美如玉，骢马一出人无哗。中台入长十三道，逆党汗流观谏草。仓皇请急归倚庐，四负名堂待终老。南都草创吴民骄，公还持斧锄其豪。三弊上言仅报可，擢公开府苏台高。扬州镇帅本名贼，花门大纵南塘出。骎骎略地窥丹杨，公檄要盟克以日。大江鼓浪高崔嵬，传呼单舸中丞来。通侯跽接健儿拜，辕门酾酒欢如雷。奄儿翻案水火急，副相出都国人泣。弹章并列三贤名，师弟相随返乡邑。同文狱起城社倾，兴朝帝子安车迎。殉国义同高刘死，观时耻逐姜商生。一泓清绝寓园水，角巾屹然水中止。讲学同源幸得人，柳桥携手王元趾。画江犹子更从戎，巢覆狐儿缧绁同。故宅幸留施舍后，藏书散尽乱离中。承平回首闲居福，月榭风亭看不足。夫妇清闺品画诗，弟兄别墅从丝竹。梦醒人世已沧桑，终古山川对影堂。青袍尚志孤臣痛，黄帛长攽御府香。园名记在谁能续，平泉花石邻家鬻。客过还凭础认亭，僧贫只缚篱为屋。野菊寒泉荐一尊，魏庄耕稼几人存。当筵莫奏湘累曲，我亦公家七叶孙。"}