{"id":"372374","title":"齐天乐·新秋又值新晴后","dynasty":"清代","author":"端木埰","text":"新秋又值新晴后，天容倍饶澄莹。露气涵空，风威送爽，万象虚含清净。初凉未冷，正帘影摇波，扇纨将屏。久坐空廊，数萤明灭乍栖定。铜壶宵漏渐转，爱中庭地白，圆月飞镜。瘦不胜秋，疏还剩绿，一树垂杨低映，喧来更静。又匝字鸣虫，纺纱声竞。拌兴暝迟，尽酬清夜永。"}