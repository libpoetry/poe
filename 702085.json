{"id":"702085","title":"送李次溪制台奉召入理京营","dynasty":"明","author":"温纯","text":"仗钺西征十二年，归朝丹诏降从天。开疆胜略虚韩范，系颈威名纪简编。宠渥三朝沾凤阙，姓名万里勒燕然。犹龙即向滹沱渡，还有函关紫气连。原是当朝矍铄翁，治兵今向帝城中。新兼节制仍司马，旧领嫖姚尽总戎。刁斗风清山海北，旌旗日煖羽林东。高牙坐镇烽烟息，争看麒麟第一功。十载旌麾独镇西，论功不止魏公齐。疆开千里生春色，波及三秦净鼓鼙。延世缇骑星拱极，荷天雨露凤衔泥。几几赤舄归朝去，无奈攀辕父老啼。陛见勋臣至自西，禁兵十万许谁提。中军上佐兼南北，一代元戎肃鼓鼙。飞盖首回二华远，登仙旌入五云齐。已知司马属人望，应筑长安拜相堤。"}