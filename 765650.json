{"id":"765650","title":"齐天乐 其二","dynasty":"清","author":"黄钧宰","text":"平生不羡人寰乐，无端谪来尘宇。种福无根，求名乏术，等是庸庸儿女。休论词赋，将百折文心，揉成烟雨，著草沾花，堕人清泪万千古。昨宵酒醒何处，似梦魂飞入，清虚之府。絮怨缄愁，怀忧讼愤，无限清奇肺腑。凭栏听取，有旧日仙僚，临风私语，莽莽红尘，作人滋味苦。"}