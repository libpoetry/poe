{"id":"1047736","title":"居云巢","dynasty":"宋","author":"沈辽","text":"我昔泛归艇，逍遥下湘川。愿言觌开士，为我断攀缘。不识达摩老，谁将言句传。幽林得邂逅，故步空嚣然。迩来齐山下，乃在青溪边。一径虽甚微，松竹上参天。白云本无迹，作巢类乌鸢。上下绝人籁，由来在山颠。朝炊一盂饭，夕寄一榻眠。委羸岂无事，亦爇炉中烟。久已净诸业，自然忘盖缠。此身与此世，影响寄馀年。时有佳客至，相与傲林泉。客去后孤坐，隐隐风中弦。"}