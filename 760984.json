{"id":"760984","title":"龙山会 虎丘作重九，时自光福里回舟，和君特载酒双清之作。","dynasty":"清","author":"郑文焯","text":"塔影窥林罅，落雁汀烟，画舻霜花亚。虎山桥上月，移梦近、还过云泉亭下。衰帽侧高秋，堕巾趁、山容淡冶。最销凝，吴篷暮雨，歌前暗洒。因忆旧节题香，踏醉花街，倚少年骄马。勌游狂态尽，珠箔坠、独自飘灯残夜。人事水东西，凭高泪、流红迸泻。漫归吟，冷枫剩有一瓢诗挂。"}