{"id":"1113854","title":"予自暮春与客燕野趣亭俛仰三时始复再至则花木益茂亭亦稍葺矣因思去岁重九之集览物增慨题三小诗","dynasty":"宋","author":"李光","text":"经时不到严家馆，千树槟榔一径深。莫把小亭频展拓，恐妨幽步绿苔侵。秋容野色拥帘旌，森木中间结小亭。斫尽枯荷露清浅，夜深来看一池星。联骑同来倒载还，胜游那复羡龙山。空馀把酒题诗地，忍对篱边菊蕊斑。"}