{"id":"822041","title":"楚宫春慢","dynasty":"清末近现代初","author":"汪东","text":"冥濛似雪。恨飞絮飘扬，垂柳空结。记取旧时，轻把阳关歌彻。醉里翻成懊恼，任是处、芳华衰歇。断却郊游帘幕底，日夕生寒，不是年年三月。催归正苦，惊听处、枝头啼鹃声咽。归计未成，难与他人深说。客馆书帷静掩，忍细数、蟾蜍盈缺。驻得残春总无绪，绿野新阴，那抵花开时节。"}