{"id":"949269","title":"木兰花慢 富州道中","dynasty":"宋","author":"周孚先","text":"访梅江路远，喜春在、剑川湄。正雁碛云深，渔村笛晚，茸帽斜敧。旧游不堪回首，更文园、多病减腰围。惟有秋娘声价，风流仍似前时。依稀壁粉旧曾题。烟草半凄迷。叹单父台荒，黄公垆寂，难觅佳期。谁家歌楼催雪，遣夜来、风雨紧些儿。醉后唾壶敲缺，龙光摇动晴漪。"}