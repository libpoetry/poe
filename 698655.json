{"id":"698655","title":"初寒二首","dynasty":"明","author":"夏良胜","text":"恶风酸鼻酿寒胎，败叶离披半覆台。吟骨棱棱羸马钝，羁怀琐琐道邻开。狐狸未取寻常备，桑落还须三百来。路上絺儿真入画，郑公知是几时回。坐听风铎减于秋，寒到千门信欲留。学士有怀支大厦，将军何意锡重裘。冰川幻术谁争浴，雪窦吟高我欲雠。南北气无愆伏候，莫教人苦说秦周。"}