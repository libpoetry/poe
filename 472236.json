{"id":"472236","title":"古柏行","dynasty":"明","author":"李奎","text":"虞山古柏几千岁，根盘节错罗星文。灵气常悬白日雨，疏枝乱洒青天云。霜柯露干了不识，半是苍苔半成石。石上犹存古镜光，青萍未拭芙蓉色。我来八月秋气浓，月明满地蟠虬龙。赤脚大叫不忍去，长风吹落虞山钟。天生异物讵可测，呵护常闻鬼神泣。岩壑宁教无此材，岁寒然后知松柏。"}