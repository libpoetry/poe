{"id":"689949","title":"柳塘八景为王田之题 东安晚钓","dynasty":"明","author":"张天赋","text":"不着羊裘祇着蓑，黄昏偷钓下秋波。小桥来往行人断，物色宁教访得么。勘破浮名不外图，喝牛清晓事膏腴。角巾册子高高挂，且作农夫且作儒。桂影婆娑散九垓，丁当钟鼓转楼台。书声透入周公梦，似领周公教诲来。百尺楼台倚半空，清虚佳致广寒同。一声钟响同阊阖，唤出扶桑一个红。拥出双峰见地灵，卓哉当户自分明。淡烟浓雾当时罩，彷佛天公为画屏。错节盘根第一流，欺凌霜雪压多秋。小家梁栋休轻问，留作檠天老柱头。"}