{"id":"308821","title":"百字令·约斋叟得南城废园，葺之曰约园。用竹垞韵寄贺","dynasty":"现代","author":"赵熙","text":"约斋守约，借小园消受、秋光淡泊。占定浣花溪作号，天予花溪栖托。愚谷非愚，老莱未老，请赋闲居乐。阿稽阿段，为花先补篱落。同是汐社中人，嫦娥耐寡，秋色谁斟酌。早晚栟榈刊合集，头白论功书幕。小玉司香，牟珠入梦，将砚安岩壑。青山浮白，不知门外蜗角。"}