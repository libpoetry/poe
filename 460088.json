{"id":"460088","title":"贺新郎 其一 告词","dynasty":"当代","author":"卢青山","text":"笑眼和君说：记当年、巴人酒佐，几人目侧？一旦大贤为虎变，费煞人间心血。尚不许、愁人稍歇。荡尽春江无限水，问辛公何苦挥狂笔？添季子，夜郎咽。平丘涨海天倾北。剩荒荒、江潭老树，暮摇朝曳。死了田横良已已，累却知音五百。算不比、君心若铁。逐向西伯利亚老，又分明兀兀盘胸结。这一笑，谁会得？"}