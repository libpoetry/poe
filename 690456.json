{"id":"690456","title":"邓玄度观察以归兴十章见寄用来韵漫赋草土馀生不宜拈弄笔墨第兰契久阔芳讯遥临掩泣抒怀罪我勿计也","dynasty":"明","author":"张萱","text":"才闻开柏府，何事卧柴门。远道新归客，荒山旧隐村。因吟湘水句，知汎武陵源。宦拙惟清白，千秋付子孙。世事皆蕉鹿，生涯在钓车。锦囊携白雪，綵笔散馀霞。儤直曾焚草，休官不待瓜。归来芦荻岸，云是汉江槎。地僻桂松满，身閒鱼鸟亲。出门诗有料，入室甑生尘。兰佩虽堪纫，柴车且莫巾。德星原是客，帝座近何人。游壮心仍壮，官奇归亦奇。壶清原白玉，绳直是朱丝。北阙虽蹲豹，南天独驾螭。芰荷犹可制，何必问迦黎。谁能贤避路，故作倦投林。煮石壬峰北，疏泉癸水阴。畏人防敖骨，耽句耗雄心。不远追锋驾，居山且莫深。独握如椽笔，时掀似戟须。折芳山有鬼，颂橘木为奴。见说开三径，何须汎五湖。迷津如欲问，莫忘老农夫。偃蹇轩裳客，栖迟云水乡。寻僧参半偈，采药试新方。合眼棋枰侧，高眠酒瓮旁。能閒有今日，始觉旧时忙。一枕青山里，双桡碧海边。乘潮收蟹稻，带雨种■田。作赋犹能卖，酟邻不乏钱。试寻遂初语，高揖谢前贤。还尔三旌贵，留余八尺身。如何日暮处，俱是远行人。春后官才弃，秋来食已贫。尚堪宣室对，不用赐黄银。屋后数竿竹，墙边几亩桑。自怜臣袖短，空负圣恩长。病起繁霜鬓，生还老夕郎。赤松知有约，能否即休粮。"}