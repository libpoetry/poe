{"id":"746281","title":"自上杭旧县乡至永安湖口司无在非山山密而促登顿甚劳途中书此遣怀","dynasty":"清","author":"李惺","text":"我闻七闽之险绝人寰，今见闽西之山长且弯。如树有干干有枝，枝枝叶叶交回环。一山生出山无数，大抵无一直走皆横拦。初逾一岭谓山尽，未尽又见山当前。山脚稍稍得平处，过去竟为山所关。山头隐隐现凹处，上去仍为山所瞒。或数十丈十余丈，迭上迭下劳跻攀。六日得程三百里，上下总在山之间。往时飞步凌孱颜，祇今老矣筋骨孱。赖有两人能舆我，下舆姑让渠息肩。摄杖徐行复小憩，松边竹下时流连。但见山头石磊磊，但闻山脚水潺潺。石原不要下山去，水更不曾流上山。水兮何智石何顽，石固长间水亦间。咄哉上上下下劳如此，我殆不如石与水。"}