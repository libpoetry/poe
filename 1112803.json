{"id":"1112803","title":"至日有感二首","dynasty":"宋","author":"张耒","text":"两逢至日惊身老，远寄周南览物悲。佳节风烟长惨惨，他乡人物自熙熙。荆榛崤渑秦关破，草树芳华隋苑隳。怅望高歌一回首，兹辰尊酒莫相违。一卧孤村两见冬，独搔华发思无穷。荒山极目漫汗雪，老树当庭昼夜风。佳节妻儿具樽酒，茅斋斟酌慰愁翁。未央晓贺瞻天冕，正在炉烟缥缈中。"}