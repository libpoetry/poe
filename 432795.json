{"id":"432795","title":"虞山三友诗","dynasty":"近现代","author":"金天羽","text":"数到虞阳士，孙郎居上游。相逢京国日，同上酒家楼。泽古蜂成蜜，咀华鸟养羞。四朝诗史在，掌故更何求。季子五城内，蜗居谥傲民。虬髯宜大谲，伟干耻长贫。踸踔随时彦，兜离学大秦。兴来谈理窟，心折杜威伦。一卷筹河策，平生老讷知。自称鲖隐客，雅擅虎头痴。夜说同光故，朝评袁范诗。樱桃斜畔路，一月素衣缁。"}