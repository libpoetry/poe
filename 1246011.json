{"id":"1246011","title":"寿山福海图歌","dynasty":"元末明初","author":"刘基","text":"吾闻轩辕之国，乃在大海之中央。其不寿者八百岁，寿者乃与天地同久长。楼台缥缈造云汉，赤日绕户扶叶凉。玉泉之水清以香，瑶草之味如琼浆。洪崖有时来，环佩声琅琅。凤凰自歌鸾自语，青蜺连蜷白云舞。淋漓豹髓浮瑶觞，璀错金盘荐麟脯。耳闻楚水泣皇英，眼见商郊葬彭祖。琪华玉树宵有光，东风入律春茫茫。春茫茫，乐无极，青鵻夜夜月中来，广寒姮娥寄消息。"}