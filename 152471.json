{"id":"152471","title":"送子开弟还江西","dynasty":"宋代","author":"周必大","text":"十年乐家居，岂知离别愁。言游冠盖场，聚散靡自由。子从何方来，访我金陵州。情多语反默，喜极涕翻流。不如并辔出，庶以写我忧。沉沉长干寺，南轩清且幽。乌衣访王谢，湮灭那可求。却登览辉亭，下瞰白鹭洲。群山竞合沓，万室相牵钩。回首指钟阜，黎明戒前驺。林泉与台殿，胜处皆穷搜。纷纷六朝旧，莽莽今几邱。吊古辙未环，剧谈兴方稠。胡为理书剑，复欲从远游。蹉跎六年别，邂逅半月留。临分敢不尽，苦语诚非偷。期子如良农，勤勤事西畴。慎勿因水旱，而令废锄耰。丰岁会可必，行行真有秋。十月风霜动，待子江之头。"}