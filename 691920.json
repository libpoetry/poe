{"id":"691920","title":"秋风三叠辞","dynasty":"明","author":"李龄","text":"秋风飒飒兮天宇清，草木摇落兮雁南征。驾言登高而望远兮，履石峦之峥嵘。山硱磳以蔽日兮，下幽晦而不明。猿啾啾兮雨冥冥，鸾高翔兮凤无朋。四顾寂寥兮空怵惕而震惊，邅余道兮返余旌。乘浮云兮归故城，惠思君兮使我心怦。秋风瑟瑟兮落叶飘，溪谷瀰漫兮水惊涛。棹兰舟以径渡兮，渊潜龙而腾蛟。兰蕙变以不香兮，江蓠化而为茅。顾金天之肃杀兮，忽坎壈以郁陶。诗戒素餐兮，厥咎焉逃。惧众口之铄金兮，愿处靓而守高。鸿鹄既举兮，孰与游遨。仰明月而独坐兮，聊徜徉以逍遥。惠思君兮，使我心劳。秋风萧萧兮云飞扬，白露既降兮百草萎而不芳。慨秋菊之丛生兮，纷䭲馜以凝霜。恐薋菉之杂揉兮，独远结乎修篁。展长席兮坐其旁，凉霏霏兮袭余裳。信修姱以练要兮，孰云察其中藏。望白云而思亲兮，潸余涕之浪浪。欲乘风以长往兮，川河广而无梁。惠思君兮，使我心伤。"}