{"id":"511894","title":"太常夏仲昭墨竹为庄宪使尚源题","dynasty":"明","author":"童轩","text":"使君爱竹如爱玉，日日故园看不足。一朝峨豸入中台，老柏啼乌恒在目。京师寸土如寸金，地窄那堪栽半林。此君不见岁已久，几回梦落湘云深。容台仙吏才非俗，胸中剩贮筼筜谷。清兴时时扫袜材，砚池风雨吹寒绿。何年写此妙莫当，赠君不减双明珰。高标稍类螭头笔，直干犹含柱下霜。君今长宪滇云外，高节清风谁不爱。红紫羞看世态多，冰霜不改虚心在。闲来对此不胜清，耳边疑有蛟龙声。何当截作仙人杖，携上紫霄朝玉京。"}