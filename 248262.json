{"id":"248262","title":"寿楼春·天涯寻芳身","dynasty":"现代","author":"伯昏子","text":"天涯寻芳身，喜红霞带雨，同洗游尘。料得枝寒楼角，萼惊烟皴。扶露蕊，怜妆痕。问向谁、漫输秾芬。待雪老桥边，骢嘶草外，檐滴响灯昏。歌樽酒，聆丝纶。任辛夷车去，交甫珠陈。最怕霓裳差似，绛帷难真。云陇驿，潮吴门。恨湿泥、飞琼裙分。但迟燕来看，堤长伞青风里人。"}