{"id":"837569","title":"齐天乐·读韩内翰遗集","dynasty":"清末民国初","author":"李岳瑞","text":"滔天汴水茫茫浸，长安故宫离黍。汾晋鸦军，泉唐铁券，太息英雄何许。金銮漫语。记足拙安蛇，须危捋虎。湘楚朱樱，那堪回首上林树。纥干山上冻雀，愿生生世世，飞向乐处。忍泪看天，登楼望远，凄绝天家夫妇。断云含雨。指万里闽中，瘴江南去。一卷香奁，此情谁认取。"}