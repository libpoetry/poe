{"id":"437204","title":"题东坡石钟乳山记墨","dynasty":"金","author":"赵秉文","text":"东坡谪齐安，人怒神所许。倒骑卧水龙，醉踞石头虎。赤壁万里江，一叶吾敢侮。归来抵湖口，此乐乃并与。扁舟绝壁下，鹳鹤如人语。风雷相轰豗，水石互吞吐。山遗洞庭乐，帝下钧天舞。石钟不吾欺，一證万万古。遗墨落人间，讹缺十四五。模糊鲁壁简，剥落岐阳鼓。蜿蜒半鳞甲，尚恐脱风雨。画移瓦棺壁，剑化延平渚。祝君十袭藏，堤防六丁取。"}