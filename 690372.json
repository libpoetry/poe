{"id":"690372","title":"次旧僚嘉兴施汉章韵二首","dynasty":"明","author":"张弼","text":"归舟五月发通津，腰带横金命服新。苒苒光阴双短鬓，茫茫天地一閒人。庭前剩种陶潜菊，扇底全无庾亮尘。寄我嘉禾溪上句，年来诗律更通神。飞梁千尺驾通津，顿使鱼城气象新。上下楼台因旧迹，往来舆马忆前人。青云题柱谁无志，仙袜凌波却有尘。城上金鳌高阁在，傅枹伐鼓祀江神。"}