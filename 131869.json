{"id":"131869","title":"杨照承议芦雁枕屏","dynasty":"宋代","author":"毕士安","text":"画师不肯传风蝶，故作枯乾逞奇绝。清秋未合结繁阴，深户何从洒飞雪。雪里鸭儿苦耐寒，眠沙枕浦白云团，黄芦槭槭枝叶乾。江头鸣雁恰飞起，恍如身到潇湘间。潇相洞庭云水隔，山路坡陁断行客。从来冬景画已难，况有翎毛似崔白。已觉冰漫稻梁少，更疑水宿溪垠窄。生平有道付沧洲，今日床头动行色。屏风主人家近远，我昔曾过浔阳县，田芦野雁尝亲见。出门解榻定相逢，借我家乡令对面。"}