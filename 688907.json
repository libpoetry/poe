{"id":"688907","title":"咏史 范蠡","dynasty":"明","author":"何吾驺","text":"槜李茫茫没霸图，扁舟清梦几时苏。可知廿载艰危日，一片春心在五湖。直藐秦皇若釜鱼，图开匕首殿中徂。合从六国成何用，学士空悲剑术疏。可将何物赠新知，四拜临风刎颈时。易水夜寒人不返，千秋犹自惜于期。行行犹多儿女情，子瑕谁为述平生。可怜国士衔知遇，都向馀桃拜卫卿。意气何人似爰生，壶餐终不毁高名。只今何处非狐父，欲食低头不敢明。每到清明便黯然，介山风雨政堪怜。人情信宿矜相报，莫问相从十九年。虎斗龙争天地昏，穷途君自起王孙。风尘莫讶无知己，谁念当年一饭恩。若耶溪畔好莲花，最似西施出浣纱。一入吴宫叹殊绝，当年同伴始生嗟。静夜相从谁得闻，怜才天下几如君。后来纵有淩云气，得似当垆已自醺。流萤野火入寒原，潮去潮来独不言。莫向春风论小小，夜深花落总芳魂。"}