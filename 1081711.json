{"id":"1081711","title":"葛鲁卿再和复用前韵奉酬 其一","dynasty":"宋","author":"沈与求","text":"闻公卜居问龟策，隐屏畏人呼重客。闲招溪友铁头航，戏蹑邻娃金齿屐。舍旁修木荫风潭，坐有郎君掣电岩。已将此段慰偪仄，更为岑参来巷南。细说当年陈类癖，伏閤忿争书日历。国医袖手药笼空，挂壁犹馀弓矢室。吾州万落与千村，以葛名儿浸及孙。刲羊击豕作寒食，定恐酌公忘斗石。"}