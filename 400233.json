{"id":"400233","title":"洞仙歌 甲寅初春，得静庵、墨斋来书，为报熊闰同病逝青山湾，泫然赋悼","dynasty":"民国末当代初","author":"朱庸斋","text":"青山一卧，瞑看花愁眼。劝影孤杯更谁款。叹投荒送老，空耐繁霜，吟望里、几见故园春转。归期终负了，梦醒鲛宫，肯为斜阳暂时恋。幽恨海难平，待叩天阍，潮讯阻、暮云飘断。纵招引、吟魂返蓬蒿，怕寒彻东风，未成新暖。"}