{"id":"225390","title":"题显亲庵谨次严韵","dynasty":"宋代","author":"邓肃","text":"寒芦败苇秋风严，魏紫妙黄春色妍。谁能不随天地转，开阖自我古无前。秋花忽从三月盛，引得好诗来相庆。为见漫空儿女姿，义气稍回君子正。我顷失鱼缘钩直，抱璞未酬不须泣。天生我辈岂偶然，但驱百怪归篇什。惭愧梅仙情最亲，期我看花三省身。已趁春风聊一笑，更仿秋霜不改春。"}