{"id":"74224","title":"摸鱼儿·笑风流少年杜牧","dynasty":"元代","author":"吴存","text":"笑风流、少年杜牧，如今双鬓成雪。来寻豆蔻梢头梦，二十四桥明月。人事别。把故国兴亡，欲问无人说。淮云万叠。但雨外疏钟，烟中断角，到晓共鸣咽。芜城外，几树西风落叶。销磨多少豪杰。平山堂上朝中措，天载妙音几绝。歌一阕。怪水部、梅花怪我心如铁。才情未竭。待跨鹤重来，缠腰半解，一奏玉笙彻。"}