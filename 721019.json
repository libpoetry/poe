{"id":"721019","title":"鼾睡","dynasty":"明末清初","author":"王夫之","text":"拂拭南窗小榻空，绿阴鏬里纸光红。昨朝狼籍今朝在，花自轻飞柳自浓。劈破须眉剩脊梁，閒心不耐更商量。朦胧稍见东峰上，一片云飞暮雨香。薝葡胎玉破新函，白发簪花老自惭。冲雨摘来安枕上，香熏华顶老图南。挍书如萚埽难穷，且自埋心白昼中。为报泉台旧知己，侬非刘向与扬雄。春鸟过春不肯鸣，雨中仍听两三声。绿光影里还飞去，惊落残红一片轻。诗书放下千端在，王霸拈来一点无。消受三竿红日影，生成一幅后天图。白日惺忪卖影新，人间原有黑甜春。梦中不识邯郸道，记得诚斋煞认真。"}