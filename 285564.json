{"id":"285564","title":"南游吟·维月正元旦","dynasty":"现代","author":"胡韫玉","text":"维月正元旦，胡子作南游。南游何所之，泛棹来闽陬。飘零非吾道，斗粟讵素谋。乃为饥寒故，忍作天南囚。蛮语生乡感，殊俗惹客愁。因之动中怀，遥念万里悠。重堂老人单，皓皓已白头。未能供甘旨，反累倚闾忧。双亲虽云健，已届四十秋。有弟殊幼弱，有妹尚娇羞。何事尚栖迟，不泛归来舟。耿耿寸草心，引领涕泗流。"}