{"id":"537099","title":"吴虎臣谒予兄弟吴门将北访于鳞且云欲与汪中丞伯玉共建维摩精舍赋此赠别兼用示嘲","dynasty":"明","author":"王世贞","text":"吴郎嗜酒好诗雅成癖，千金散尽家四壁。巷讥室谪了不关，瞪眼模糊向天白。自云得尚汪中丞，所愿更识历下生。王家兄弟亦不恶，四子者片语足定千秋名。以兹杖策来吴会，拟踏天门望沧海。白雪呼来片片寒，青春醉后堂堂在。中丞晚节师维摩，一宅施为窣堵波。吴也自称大檀越，其若囊中羞涩何。顾余亦有王珣宅，为君布金不盈尺。莫以庄严愿未酬，莲华会上低眉色。"}