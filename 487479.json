{"id":"487479","title":"短歌行赠王四丈赡美","dynasty":"明","author":"张元凯","text":"男儿何必纡朱紫，但令布素恒如此。又何必侈金帛，所贵人生在意适。琅琊群从鸾与凰，上林太液纷翱翔。第四偶然恋桑梓，羽毛楚楚口吻香。白眉未尝结青鬓，未遽霜海燕双栖。绕梁语芙蓉，一照满镜芳。千金鹔鹴裘易解，日醉鹦鹉杯难忘。司马才遗中人产，对人无奈多青眼。沙田种秫久不登，座客犹誇识信陵。平生倜傥无嚅嗫，沾沾聊自喜任侠。余生落魄数数奇，十年归隐南山猎。无端痛饮白玉浆，有时脱赠莲花铗。每承然诺肝胆倾，岂是论交在眉睫。跻彼弇山堂，友于花萼尊俎光。再过娄水宅，彩衣戏舞娱头白。人见颓然醉花月，不识人伦自尔能昭揭。人见生平曳纨绮，不识穷交可以托妻子。谷风再赋友道凉，吴侬情逐云飞扬。三秋门前正罗雀，一卧肘后生垂杨。不有君来破岑寂，翟公自署徒慨慷。眼中石交竟谁是，酒酣击筑天苍苍。"}