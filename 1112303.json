{"id":"1112303","title":"送总阁学士守秦亭二首","dynasty":"宋","author":"宋庠","text":"几日章街认锦鞯，平明颁节抚秦汧。严庐侍从宣劳久，郤府诗书得帅贤。彀骑千蹄嘶陇月，城笳三叠破羌烟。宾簪自古从军乐，别梦空随使幕莲。绿图层阁倚昭回，瑞鴳惊飞诏押开。关内赵张人续誉，禁中颇牧帝怜才。垂鞶虎绶朝装出，夹毂蛇矛使仗来。坐镇平时文檄简，赤囊边琐有轻埃。"}