{"id":"468100","title":"谒卓刀泉黎元洪墓 其二","dynasty":"当代","author":"裴涛","text":"春寒寂寂石边回，一卷传奇读已灰。半树桃花虚照壁，百年心事漫侵苔。帝秦帝楚终无策，斯世斯人并可哀。风雨能知黎掌国，从来过访未相猜。救国思求海外方，天倾地陷到沧桑。三千年遇风云变，十八星收日月光。败局已成终不弃，雄心渐泯或难忘。如今陌上行人老，寂寞春归野草香。"}