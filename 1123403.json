{"id":"1123403","title":"散花词","dynasty":"宋","author":"赵佶","text":"绛节徘徊引，天花散漫飞。高真无染著，片片不沾衣。八陛旋瑶级，千花飏锦英。绿渟并紫奈，焕丽不知名。浅浅黄金萼，匀匀白玉英。天风随御驾，吹满九重城。绰约萦空际，缤纷落座隅。韶华长不老，何处觅仙都。圣境三千岁，仙花始一开。如何金箓会，并奉列真来。几席延飙驭，香灯建宝坛。丹心无可献，碎锦洒云端。碧绿相差次，红黄迭浅深。化工应自失，雕斲本何心。洞案炉烟起，无为道德香。同根无异气，喷鼻更芬芳。"}