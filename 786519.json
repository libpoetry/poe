{"id":"786519","title":"遣意漫赋","dynasty":"清","author":"洪繻","text":"足下碧落凌三千，胸中云梦吞八、九。不能富贵求神仙，惟有读「骚」痛饮酒。少年乐水兼乐山，适兴问花更问柳。此日落拓无所营，穷愁老景来相守。丹药难驻玄发身，䌟絖空作不龟手。甘罗既相邓禹侯，笑余四十徒腐朽！世外自负龙凤姿，山中惟将麋鹿友。欲免衣冠优孟容，永甘形块哀骀丑！迩来伛偻循墙走，独坐无朋行无耦。纷华我知亡是公，流俗人唤支离叟。尘途有迹风怜蛇，沧海无情云变狗。季野满腹储阳秋，强与旁人相可否？百鍊刚肠绕指柔，偶生芒角浇一斗。不平时作老龙鸣，长啸却同狮子吼！"}