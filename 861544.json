{"id":"861544","title":"用元韵答徐尉","dynasty":"宋","author":"王炎","text":"于越亭亭羊角峰，下有团团桂树丛。何人为赋反招隐，虞罗亦罥碣石鸿。学诗妙处如学仙，功成换骨参乔松。肯来洗我筝笛耳，檿丝古曲弹南风。喜君到此极亹亹，惜君去此尤匆匆。百年莫作千岁调，试往一看枫桥枫。湘山幸有数斗酒，江蟹肥大霜橘红。梅仙陶令连两璧，得酒可浇丘壑胸。渔蓑风月笛三弄，虬龙起舞凌空濛。冯夷不得閟此境，湖山收入奚囊中。沙寒往事有铜镞，波稳清时无水龙。人生所须得乐尔，嗟我愁绝逃虚空。已悲朽质悴蒲柳，岂解巧笑开芙蓉。青灯照牖似书舍，素琴挂壁疑僧宫。悬知堂上一杯水，难饮不边千丈虹。大用自当拥金莲，小用亦合登少蓬。腾身云路五千里，定笑白凫成老翁。"}