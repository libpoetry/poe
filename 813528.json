{"id":"813528","title":"念奴娇十一首","dynasty":"清","author":"李慈铭","text":"中年到也，叹封侯、骨相奇零如此。热血一腔何处洒。日饮亡何而已。落水三公，坠车仆射，早冷人间齿。先生休矣！虽佳何与人事。可惜浊酒牢骚，短衣历落，又是东风起。百岁胸怀行不得，寂寂虚生斯世。动业羊头，文章牛后，短尽英雄气。古今邱貉，一编且对青史。故园何处。又清明芳草，断肠时节。病里东风吹梦去，晓枕醒来犹怯。洞口桃花，楼头杨柳，事事成轻别。啼鹃难到，伤心谁替侬说。犹有兄弟天涯，茸靴瘦马，莫放春三月。断句酒边还寄与，花叶从头亲叠。罗帕兜香，银屏熨影，薄福拼教折。明年今日，尊前重认华发。客中风雨，又凄凉过了，清明寒食。小屋荒灯扶病坐，形影暂相怜惜。水市笙箫，山厨饧粥，故国三年别。杜鹃难到，夜深何处啼血。愁绝海北孤儿，江南老母，两地无消息。更念松楸行垄在，浊酒一杯谁滴。冷月山花，天涯魂梦，应有归时节。长饥弟妹，今朝知倍悽忆。入春几日，又匆匆分得，韶光刚半。病里每愁佳节过，何况天涯羁怨。帐构馀香，罗巾残墨，零落无人管。东风归去，故园重问莺燕。那见此际江南，澹烟微雨，玉笛吹都遍。弹指十年重叠恨、偏到今朝凄断。蜡桃花，绿纨金蝶，可惜闲庭院。秋千墙角，夜来明月撩乱。廿年前事，正银屏莺语，嬉春时节。压鬓熏香都贴妥，替掩画罗裙褶。翠帕分香，玉奁吹絮，一晌难轻别。打帘刚出，新妆鹦鹉能说。欣看临水朱门，映门杨柳，柳下船如月。小扇低筝同载去，十里人家寒食。酒榼桃花，钿囊燕子，霎是成追忆。旧欢如梦，唾绒襟上犹湿。病怀无赖，又归期耽误，禁烟时节。黯黯轻阴留薄醉，罗袖夜来寒怯。烛底新妆，尊前私语，一日都难别。东风心事，流莺多半能说。还记昔岁初逢，小庭今夜，正映濛濛月。弹指桃花回作梦，恨事眉头重叠。燕子光阴，杜鹃乡里，愁把垂杨折。相怜南望，吴山天际如发。溪藤小幅，认湖唇石罅，结就茅屋。屋下芭蕉三百本，养得一湖生绿。药径分苗，秫田赋采，闲听松边瀑。棹船归也，两翁相对如鹄。堪叹赁庑年年，漂流海燕，谁寄修椽宿。少日连床风雨梦，白首几时重续。花里驯鸥，苇间射鸭，此乐今生足。且留图画，湖山共证清福。镜湖八百，把轻烟软翠，荡成词境。玉笛一声云外起，吹得鸳鸯都醒。钿枕盟香，珊奁偎月，总是诗禅影。风情何似。露痕凉堕花顶。一自春水悠然，碧山老去，零落闲金粉。牙板铜琶都歇绝，寂寞鱼龙谁听。试谱冰弦，遍传莲女，唱彻江天回。苧萝溪上，万峰同斗妆靓。故园芜尽，便轻赍、归去依然飘泊。旧拣牵船终隐地，头白团焦谁托。隔岸千山，长堤十里，大纵渔樵乐。稻田如绣，映林多少村落。最爱西跨湖桥，峰回水抱，丹翠供斟酌。为画吾庐深竹底，小缀风栏云幕。春至桃花，秋来枫树，随意施丘壑。贺祠红处，酒旗斜飐楼角。瘦年前度，喜冬暄、回暖春风催律。小试灯屏围绛蜡，照遍梅花如雪。白发庞眉，儿童指点，卌载填词客。斯人犹在，东方游戏还剧。漫道铸错郎潜，三朝京辇，几醉闲花月。同辈少年偏见爱，来作灵均生日。更喜尊前，一枝瑶树，绰约依人立。笑它坡老，紫裘夸煞吹笛。绕床逋券，任扃门、高卧雪花如掌。到晚籸盆光影里，又见先生无恙。里饭荷包，笼薪筠笤，山侣能相饷。腊筵才罢，墙头还度佳酿。自数五十今朝，但除童幼，尽作謻台长。沧浪翻流家再破，此老依然强项。爆竹声中，髭吟罢，静待黄鸡唱。茸裘衣风帽，明年新试携杖。"}