{"id":"495690","title":"贺新郎 记梦","dynasty":"明","author":"陈霆","text":"兽鼎销沉缕。掩屏山、帘帏低下，昼长门闭。移尽花阴无人唤，春睡沉沉未起。渐梦入、花丛径里。满眼春娇惊旧约，转雕阑、曲槛深深处。相见也，笑偎倚。贪欢一饷留情住。楚台高、雨云散后，峰峦开霁。素手纤纤寻棋局，共斗绿窗红子。又携向、西厢私语。别久愁多珠泪重，正耳边、聊诉相思意。惊散也，洒窗雨。"}