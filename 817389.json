{"id":"817389","title":"秋雨不止步海涵百龄原韵","dynasty":"清","author":"戴亨","text":"柴门闭深昼，心境喜双寂。凉气散疏襟，尘虑一时涤。晚笋茂新条，萝筱挂颓壁。远籁送微飙，清心闻夜笛。淅沥响古烟，松窗翠雨滴。群葩苦烈日，生意因之短。经旬惠雨滋，欣欣荣我馆。顾兹庭砌幽，无事遂我懒。移坐就芳丛，苍翠浸茗椀。悠然忆岩栖，岩中白云满。"}