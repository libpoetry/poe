{"id":"720645","title":"买陂塘  五首 其四","dynasty":"明末清初","author":"屈大均","text":"买陂塘、养多鱼种，养鱼经好须读。鱼花浮满桃花水，鱼户一春争漉。新雨足。放万个鱼秧、半是西江族。魿三鲩六。任嫩草青青，浮萍片片，去果水梭腹。拖罛好，时用琅玕袅竹。鱼生飞乱红玉。谁持脍具来相访，兼为荔枝都熟。莼更绿。齑豉下、羹鱼饭稻随风俗。量鱼论斛。是蛋客生涯，鲛人事业，水国作汤沐。"}