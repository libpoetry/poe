{"id":"536986","title":"夜过前中丞翟廷献饮醉作","dynasty":"明","author":"王世贞","text":"翟公之门雀可罗，五马焉用长经过。丈夫意气偶相许，不惜葡萄千石多。君家食单况无敌，蒸饼能为十字坼。凫臇金缕压鹅黄，蟹擘霜螯胜熊白。洛城可数饮乳豚，安定虚传噎鸠麦。问君行年七十强，红颜绿鬓双瞳方。手谈意彄尽奇品，高歌激尘飞绕梁。一杯一曲殊未已，残月千门夜如水。欲别无劳问姓名，其人高阳酒徒耳。"}