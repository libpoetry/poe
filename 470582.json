{"id":"470582","title":"南归诗十九首 其十八 吴门别子将","dynasty":"明","author":"李流芳","text":"吾爱陶彭泽，出处皆草草。动必求其全，俗人自缠扰。吾尔廿年交，知子如余少。爱子无俗情，俗情亦自好。口常说隐沦，身复恋温饱。蹉跎两不遂，此意各能了。兹游计百日，日日同倾倒。鼙鼓声动天，风涛势翻岛。寝食閒谈谐，赖以忘病恼。不知分手路，只此阊门道。经过虽有期，别怀亦悄悄。子归及桃花，六桥踏清晓。别业在龙泓，泉石真可老。我归百无欢，烧笋听春鸟。秋风从子游，松阁为我埽。"}