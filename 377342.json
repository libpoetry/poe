{"id":"377342","title":"青房并蒂莲·送别宗载之","dynasty":"清代","author":"蒋春霖","text":"盼烟堤。又春归露草，愁长江蓠。絮语津亭，老去重分携。玉筝弦外吟髭白，记挑灯、同剪新词。伴翠尊、未了高谈，照花微月转窗西。明朝布帆去远，听古岸垂杨、处处莺啼。也应忆、菰乡旧侣，醉隐渔矶。江上几番夜雨，怕春恨、还染薜萝衣。正倚阑，却过飞鸿，澹烟斜日晚凄迷。"}