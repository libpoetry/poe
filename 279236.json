{"id":"279236","title":"附和作·孟癯","dynasty":"现代","author":"周岸登","text":"檐瓦冰胶，寺钟寒涩，院寂倦寻僧语。直泻银河三万里，半没低芦高树。月宫停杵。露脚飞落寒琼，幺蟾孤另增悽楚。偏又玉龙酣斗，横遮云路。却愁霰集未消，坏云拥絮。艰难犹窘天步。叹飘散、真妃霓羽。漫夸说、白宫朱户。听残笛、落梅自舞。蹇驴得得驮诗去。问赋笔梁园，风流尚忆当年否。"}