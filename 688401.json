{"id":"688401","title":"暮春言怀五首","dynasty":"明","author":"江源","text":"柳底花阴压路尘，风光别我苦吟身。春风堪赏还堪恨，一片花飞减却春。一片花飞减却春，半随流水半随尘。临阶一盏悲春酒，似共东风别有因。似共东风别有因，一年生意属流尘。断肠芳草连天碧，带叶梨花独送春。带叶梨花独送春，先期零落更愁人。莫辞酒盏十分醉，明日池塘是绿阴。明日池塘是绿阴，池边扶杖欲闲吟。一春酒费知多少，谁乞长安取酒金。"}