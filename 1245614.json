{"id":"1245614","title":"送朱奚假赴乡试","dynasty":"元末明初","author":"危素","text":"孟秋西风起，驾言飏孤舟。羲娥无停驭，行客讵能留。将子饮尊酒，执手山之幽。英英白云飞，靡靡江水流。望望西山陲，道路日已脩。道路日已脩，我怀日悠悠。解帆官步门，振策滕王楼。县知多士中，慷慨陈嘉谋。怀忠许报国，况乃素行修。勉哉励贞操，无为漫离忧。"}