{"id":"1235353","title":"岁旦后四日留别宗坛师松溪许君邹君心远五首","dynasty":"元","author":"卢挚","text":"霜袍行客再来时，不独青山慰所思。咽路黄冠定奇士，半能歌我《步虚词》。碧溪风日隔人间，催出梅花镜里看。莫为轺车太幽独，剩分香玉照春寒。山头羽客晓相携，踏破苍云北斗梯。偶向茅君岩畔宿，却随猿鹤过松溪。神里丹砂脚底云，尧天甲子汉时春。只今句曲游仙梦，无复商颜避世人。揖云聊与许君辞，月下归来访远师。半夜竹声嗔客去，又教劳动岁寒枝。"}