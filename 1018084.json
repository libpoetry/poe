{"id":"1018084","title":"煨芋","dynasty":"宋","author":"释绍昙","text":"山房不识春风面，地炉宿火煨红软。寒涕垂颐午梦醒，饥肠殷殷晴雷转。霜猿剥啄启岩扉，漏泄天香入翠微。雾幕烟笼收不得，等闲勾引白云归。破藤床上生涯足，和土和灰擘柔玉。放憨一饱万缘空，口唱山歌手扪腹。可中真味与谁论，脯麟脍凤徒腥膻。向使懒残知有此，肯把虚名眩天子。"}