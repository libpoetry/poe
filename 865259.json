{"id":"865259","title":"大水杂言","dynasty":"宋","author":"邓肃","text":"前日雨如丝，缤纷杂朝雾。昨日雨如注，万壑争驰骛。今朝有霁色，作意在芒屦。那知复如倾，漫天飞瀑布。介休借车振苍穹，十八叶幡如火红。涛头起伏万银屋，河伯尽以山为宫。门前小艇疾飞鸿，挽我同趋急流中。人生如梦贵适意，乘此可食千头龙。醉中举杯谢舟子，口腹自营吁可鄙。不闻大禹不过门，血指为疏九年水。何如乘风拜张坚，唤取女娲来补天。坐令赤子脱鱼腹，六合内外还桑田。柳枝却下蛟龙约，谈笑支奇付铁索。异时天上敢惊呼，斥作人间铛折脚。"}