{"id":"1062753","title":"送唐通叟东南铸钱通叟尝摄度支员外郎职事与之同舍累月","dynasty":"宋","author":"赵鼎臣","text":"簿领丘山堆，胥吏凫鹜进。不须持酒卮，正自得醉困。赖逢同舍郎，照眼珠璧润。堂堂质肃公，劲节森万仞。吾犹识诸孙，王谢有孤韵。时时议论馀，尚作前辈峻。我老无町畦，出口见方寸。端须护疵瑕，未可失瑜瑾。奈何不少留，舟楫犯蛟蜃。山泽宝欲兴，虞衡职方振。想常开鸿炉，不复费游刃。明年水衡钱，地应无可顿。策勋便封侯，朱紫安足论。来趋未央朝，故人应许认。疾走当避公，铜臭不可近。"}