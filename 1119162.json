{"id":"1119162","title":"题妙寂寺","dynasty":"宋","author":"陈宓","text":"四绕青峦峻，西东碧浪扬。孤忠招宝翰，正色著祠堂。孰继功言盛，空嗟草木长。蓼莪时一诵，洒泣泪千行。百代公师墓，千年妙应林。香随清昼永，山泣晚秋深。列桂团风露，高松耐古今。过墙深夜月，触目倍伤心。寺古静还僻，小窗幽更深。观时知句眼，读易见天心。霜露宵增感，烟云晓见侵。独坐思往昔，愁绝泪盈襟。"}