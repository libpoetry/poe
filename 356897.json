{"id":"356897","title":"莺啼序·仍和梦窗韵","dynasty":"清代","author":"黄人","text":"书生本非崔护，却桃花对户。问从古、多少朱颜，几个无伤迟暮？未消受、红骄紫宠，东风已绿成荫树。更何人珍惜，从前颂椒吟絮。暗忆年时，陌上一顾，恍看花隔雾。正无赖、携酒狂吟，蕙心便吐芳素。胜旗亭、双鬟赌唱，恍油壁、西陵金缕。似双鸾，赓和桐阴，任惊鸥鹭。黄昏风定，绛蜡花开，迟红拂入旅。只互诉、断肠身世，落魄生涯，静对林风，不沾花雨。情长夜短，心留身去，淩波来往偏跳脱，要无须、打桨浮槎渡。人天会暂，惊鸿一霎翩飞，爪印尚在荃土。蛾眉况谇，雁足浮沉，但补萝衣苧。叹我亦、青袍如草，饱受风霜，伏骥空悲，听鸡慵舞。镜潮休说，杜郎薄幸，知音万劫难重遇，尽牢骚休碎瑶琴柱。天然名士倾城，福命难修，问卿悟否？"}