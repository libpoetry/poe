{"id":"526160","title":"送萧侍御提学南畿得於字","dynasty":"明","author":"顾璘","text":"柱史岩廊秀，高名迥不虚。融心标礼乐，丽藻润诗书。骋骥鞭何力，屠牛刃有馀。一飞横宪府，累疏掖皇舆。蹇谔惊刘向，精深仰卫蘧。周南分节钺，孔道赖菑畬。宿雾披先路，文星下直庐。英流从妙选，化理属端居。时雨三千外，长风九万初。神清衡鉴彻，心远简书疏。士习非铅椠，人伦自里闾。醇儒终得效，直道果谁誉。五月西都饯，金盘脍白鱼。三江南下舫，瑶水艳红蕖。良契芳兰密，新诗烂锦如。迂疏叨末照，何以答相于。"}