{"id":"1082147","title":"为刘端礼题翠微堂","dynasty":"宋","author":"刘才邵","text":"春阴涔涔透方础，春云濛濛阁残雨。烟中梅子未传黄，坐使名园清兴阻。谁料天公亦会事，报晴逼晓闻街鼓。来迟不见碧桃开，满洞翠阴笼牖户。杖藜徐步穿芳径，芝术丰茸杂兰杜。含笑无心迷下蔡，酴醾分清从月宇。共占馀春动地香，香地满园无处贮。步芳桥长清浸阔，花影波光媚栏柱。漫天柳絮烂不收，点水荷钱疏可数。行行直到翠微堂，帘幕风轻双燕舞。梢云何啻千竿竹，铄石空传三伏暑。远碧岩岩太超绝，高标凛凛如相许。堂阴路转经古城，茅屋数间营别墅。白石清溪自潇洒，闲花野草无行伍。归来还复坐达轩，石鼎酪奴烦旋煮。因君指似壁间诗，知是昔人觞咏所。驾麟跨空窥理窟，搜抉幽奇呈脉缕。当时景物怯劖镌，造化小儿遽相苦。海山茫茫风驭远，人世空惊如插羽。幸哉有子续奇芬，新编还见惊人语。才大终婴圭组累，身闲好作林塘主。高情随处即逍遥，岂向明时分出处。早晚乘风肆远图，九万云程看一举。"}