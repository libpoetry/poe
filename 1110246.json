{"id":"1110246","title":"诗三首","dynasty":"宋","author":"孙何","text":"贝阙琳宫紫雾深，凤凰仙乐尚愔愔。鼎湖往事三千载，石笋青春一万寻。挺立不教凡草长，削成应免俗尘侵。霓旌绛节知何处，空有莲花送好音。薜荔无因挂一毫，化工镌削亦应劳。圭形直指明河落，桂影遥分涨海涛。发地五千何足贵，去天三百未为高。轩辕辙迹今犹在，斗上丹枕著羽袍。"}