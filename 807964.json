{"id":"807964","title":"多丽  冰","dynasty":"清","author":"陈维崧","text":"玉壶中，井花彻底都凝。讶涟漪、风吹难皱，潺湲一夜无声。太玲珑、鳞堂贝阙，偏确荦、玉甃银屏。烈士心边，佳人肌上，一种晶瑩彷佛曾。还应似、飞仙剑侠，灰冷万缘僧。都只被、奇寒苦冻，锻鍊才成。记前冬、芦沟南下，归舟却阻河淩。四弦弹、颇黎劈裂，万梃击、琴筑琮琤。玉骇蛟愁，珠飞兕吼，篷窗千里梦魂清。回头笑、京华炙手，岁岁火云蒸。还亏煞、沿街六月，唤买凉冰。"}