{"id":"525338","title":"六忆 其四 邵前川","dynasty":"明","author":"顾璘","text":"邵公神仙人，中散或可偶。攀龙翔九霄，误落风云后。浊世糠秕目，何足识琼玖。拂衣早归来，万事付杯酒。时过竹林园，兄弟共宾友。顾典千金裘，多多备瓶甊。激烈梁甫吟，烂醉时在口。好携两玉童，清歌击秦缶。长使蛙黾肠，慷慨容十斗。别来念此乐，几欲弃官走。赋诗遥寄之，请君试翘首。人生有真怀，捐佩当不久。"}