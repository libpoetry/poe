{"id":"1189192","title":"登秦岭作时陷贼归国","dynasty":"唐","author":"储光羲","text":"朝出猛兽林，躨跜登高峰。僮仆履云雾，随我行太空。羲和舒灵晖，倏忽西极通。回首望泾渭，隐隐如长虹。九逵合苍芜，五陵遥瞳矇。鹿游大明殿，雾湿华清宫。网罗蠛蠓时，顾齿熊罴锋。失途走江汉，不能有其功。气逐招遥星，魂随阊阖风。惟言宇宙清，复使车书同。林木被繁霜，合沓连山红。鹏鹗励羽翼，俯视荆棘丛。誓将食鸧鸮，然后归崆峒。"}