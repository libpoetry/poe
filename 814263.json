{"id":"814263","title":"抚恤六首答蔡生廷兰","dynasty":"清","author":"周凯","text":"渺兹澎湖岛，汪洋当巨浸。哀哉澎湖民，颠连遭岁祲。山势若浮鸥，泛泛无庇荫。其土多斥卤，其宅少荫?。讨海以为食，刮井以为饮。薯芋与杂粮，全凭雨漉渗。贾舶一不通，居民口为噤。去秋八九月，台飓无乃甚。鼓浪成咸雨，飞洒等毒鸩。草根亦枯澜，牛羊先病?。风伯日怒号，波涛苦击揕。欲渔不敢出，欲籴无由赁。东邻与西舍，死殇相哭临。纵有贤司牧，力薄难为任。驰书飞告急，呼天空哑喑。吁嗟渤澥中，胡能同席衽。赖有贤司牧，劝民相赈贷。亟发义仓钱，户口资零碎。碾米借营仓，平粜付阛阓。劳劳相慰藉，教民且忍耐。些许奚足恃，家家食海菜。海菜亦可食，须杂薯与米。苟无薯与米，食之病且癠。肢体日浮肿，耳目日昏眯。渐与鬼为邻，救死恐莫递。况自秋徂春，瓶罍罄如洗。卖儿无人收，卖女空泣涕。朝朝望海天，伏地首九稽。海舟其速来，皇恩尚可徯。大府闻告急，飞章达天衢。檄令厦门道，就近携所需。帑金出厅库，薯丝购海嵎。剋期渡溟渤，未敢缓须臾。东海偏作剧，漂泊月有馀。幸不葬鱼腹，居然到澎湖。台阳镇道府，早檄大令徐。沈施二巡检，先后临灾区。折桅与断舵，倾覆尤堪虞。分投稽户籍，冒险忘捐躯。援照昔年例，火速开仓储。监放选绅士，手不假隶胥。老弱戴皇仁，襁负来于于。余也心孔亟，思民口可糊。计尔丁多寡，计尔家有无。计尔饔飧后，计尔刈穫初。务使沾实惠，普遍海之隅。恺泽实汪濊，臣工敢迂拘。蔡生澎湖秀，作歌以当哭。上言岁凶荒，下言民茕独。防患思社仓，加赈乞万斛。悲哉蔡生言，淋浪泪满幅。读书以致用，进生话款曲。澎湖蕞尔区，赋税无盈缩。地种网沪缯，贡饷不及六。生齿日以繁，大化久沐浴。岁供不加增，官输不加续。今以廿载粮，充尔万民腹。赈抚有成规，但期免沟渎。极次分贫穷，岂能恣所欲。止缘阻海风，来迟心愧恧。转瞬麦秋至，高粱望成熟。归告蚩蚩氓，安守毋多渎。卓哉蒋刺史，判澎已十年。视民如孙曾，呼之即来前。心伤澎民苦，双睫涕泪涟。死者赙以槥，病者医以钱。廉俸无多入，心馀力苦绵。尔民共见知，长官亦可怜。台阳各大吏，闻报心忧煎。筹款拨拯济，隔海目悬悬。使者自厦来，两地相周旋。薯丝十万石，计可尔命全。乃知社义仓，良法本前贤。苟无义仓钱，旦夕胡能延。当日劝输将，吝者犹戋戋。今既解此意，乐岁共勉旃。行当白大府，设法谋所先。仓实议增贮，贡税议暂蠲。一以抒民力，一以扶民颠。天灾降有由，由民心所致。休咎徵洪范，贞祥详礼记。降吉与降凶，其理明且易。疠疫及干戈，灾眚无二义。侧闻濒海民，见海舶失事。拯物不拯人，乘危抢夺肆。呼号瞑不援，转因以为利。上干天心和，降罚垂昭示。中岂无善良，罚遂及孥稚。从井或救人，嫂溺尚拯臂。尔民痛改悔，天心亦欣喜。适或再遇之，慎勿萌故智。救人在所急，量财酬高谊。苍苍有明威，可一不可二。斯言共记取，切莫视儿戏。既感覆帱恩，思享升平瑞。"}