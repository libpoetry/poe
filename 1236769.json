{"id":"1236769","title":"和南质张学士敏之见赠七首","dynasty":"元","author":"耶律楚材","text":"桃源刘，凤楼萧，镌冰斲玉哦通宵。珠玑错落照兰室，龙蛇偃蹇蟠霜绡。和我新诗使予起，却得琼瑰酬木李。边城十载绝知音，琴断七弦鹤亦死。而今得识君恣容，胸中郁结涣然空。诗坛君可据上位，笔力我甘居下风。笔阵文场宽且绰，驰骋看君能矍铄。学海波澜千顷陂，厌饫经书烂该博。几时把手潇湘边，生涯自有壶中天。鸣榔一笑舟浮莲，沧波万里凝苍烟。漏沈沈，竹萧萧，蒲团禅定坐终宵。古庙香炉无气息，一条白练如琼绡。性海澄澄波不起，宛似冰壶沈玉李。庸人泥教不知归，七窍凿开混沌死。虽云至道绝音容，不离幻有成真空。百尺竿头更移步，普天匝地生清风。大用全提自宽绰，禅将交锋何矍铄。醒时呼起梦中人，遍济含生其利博。本无内外与中边，踏破威音劫外天。污泥深处种青莲，升平世界沈烽烟。雨萧萧，风萧萧，对床谈道彻清宵。欲画太虚无面目，慎无落笔污冰绡。人间平地风波起，反笑于陵啖螬李。富贵荣华都几时，迷者孰能死前死。须弥芥子云相容，神通妙用不空空。劫火洞然渠不坏，纸鸢能禦毗蓝风。龙象腾骧何绰绰，回视驽骀空矍铄。悟时一语透尘沙，安用才学恃宏博。维摩方丈傍无边，个中无碍散花天。回途稳稳步双莲，得玄鸟道横晴烟。院深深，籁萧萧，伽陀舒卷度兰宵。若解荷心系珠露，便能天外裁云绡。大觉空生一沤起，悟斯独有屏山李。穿透楞严第一机，方信庵中人不死。个里家风针不容，梦回六趣大千空。道人受用本无尽，明月薄?细切风。香象朋从威绰绰，独跳狂獐空矍铄。悲心起处了无私，济度尘沙恩广博。不涉中流离两边，下无大地上无天。无人无佛台无莲，萋萋碧草生芳烟。云飘飘，水萧萧，一灯香火过闲宵。神清半夜不成梦，书帷风细扬微绡。运应昌期王者起，自愧文章输杜李。窃同居易了无生，谁羡葛洪学不死。一榻蒲团膝足容，翛然丈室塞虚空。翻腾密藏明佛日，淘汰机缘振祖风。丹凤冲霄何绰绰，失晓呆郎徒矍铄。人间取舍本千差，世路穷通如六博。幽人啸咏水云边，劫外光风自一天。闲来石上栽红莲，水无波浪火无烟。风萧萧，雨萧萧，萧萧风雨悲凉宵。篱菊残英渍黄玉，林风脱叶飘红绡。幽人辗转凌晨起，邂逅门前逢短李。殷衰闻道有三仁，欲说九畴君不死。穹庐相结为从容，悬河雄辨能谈空。风神萧散野鹤立，照人玉树临秋风。落笔新诗一挥绰，不似武人誇矍铄。银钩笔力掩二王，照夜连城肯轻博。他年相约秋山边，秋江一派连秋天。闲听菱女歌采莲，轻舟一醉眠秋烟。衣龙钟，鬓飘萧，穹庐停烛坐寒宵。翰林遣介赠佳句，虿芒鸟迹书生绡。既倒狂澜再扶起，昔有谪仙原姓李。今日龙庭忽见君，谁道当年太白死。文章气象难形容，腾龙翥凤游秋空。笔力万钧神鬼泣，雷轰电掣驱疾风。馀裕喜君能绰绰，鼓舞为君予矍铄。解读奇字笑扬雄，识厌张华能物博。与君握手天山边，举觞相嘱望青天。他年雅社结白莲，林泉杖屦冲云烟。"}