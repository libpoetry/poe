{"id":"882257","title":"别荆州诸友","dynasty":"宋","author":"吕殊","text":"荆州三度别，此别犹酸冷。蒹葭逐岸靡，烟雨隔林迥。去棹行且留，离觞醉还醒。缅怀荆州士，鹄立霜毛整。爽信何由人，班班纷脱颖。况是清俊流，魁然挈裘领。相逢名教乐，殊忘旧机境。草木臭味同，何庸绝畦町。虎豹识避就，宁忍覆陷阱。人情不尽远，颇谅心耿耿。眼底绝荆榛，夙生独何幸。时恨多旷违，赧容发面颈。分袂复自兹，深渊惜断绠。断绠无续期，分袂有时并。但愿各自珍，时当动深省。一篑会成山，九仞犹弃井。要令百炼金，清瑩无留矿。大哉乾坤内，吾道相与命。"}