{"id":"696038","title":"寄赠张幼于丈二首","dynasty":"明","author":"欧必元","text":"欧冶张华剑未分，望来同现七星文。虚埋丰狱尘中气，自拂要离冢上云。蕙草一株聊可寄，梅花三弄不堪闻。何时拟共操莲舫，桃叶江头独问君。高名当日竟谁尊，侠气翻令大雅存。客散侯赢虚左席，人疑司马卧文园。朅时身世抛三亩，何物乾坤寄一尊。若到吴门看匹练，罗浮春色在中原。"}