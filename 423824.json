{"id":"423824","title":"绮罗香·缙云山下红树林立。询之土人，是黄楝树，繁艳不减于枫","dynasty":"近现代","author":"王用宾","text":"雾妒山容，风欺木瘦，难觅惊人佳句。暗紫疏红，飞洒夕阳多处。疑雪里、庾岭梅开，似霜后、摄山枫舞。又那知、天半朱霞，一朝泻染楝花树。春风花信过了，犹有酡颜醉态，疏狂如许。妙手丹青，点破美人迟暮。看断续、千缕文霓，听摇落、万山红雨。料如今、晚节寒芳，更谁知楝苦。"}