{"id":"515400","title":"椿萱图为祁门方锲赋","dynasty":"明","author":"程敏政","text":"堂前椿树盘根久，千岁常期大人寿。春风蝶梦早匆匆，一事无凭漆园叟。堂北紫萱娱白头，对花日日思忘忧。宜男已壮母何在，赢得临风双泪流。方家郎君湖海客，春雨秋霜心恻恻。凭谁貌入丹青中，犹似升堂候颜色。我观椿萱图，为作椿萱歌，夭桃秾李空复多。写生纵有黄荃笔，风教无关知奈何。"}