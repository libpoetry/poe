{"id":"1126760","title":"送外兄方卿公美赴广东宪十绝","dynasty":"宋","author":"黄公度","text":"九重仁圣不忘远，庶狱哀矜轸虑深。本恕定知黄霸用，无刑端契有虞心。遐陬赤子困侵牟，跳弄潢池今几秋。从此声威憺强梗，自然戈戟变锄耰。石门酌水赋新诗，旧事曾闻吴隐之。习习清风化贪懦，不图今见古齐夷。亲舆昔侍角方总，使节今持鬓未苍。竹马儿童半相识，分明遗爱在甘棠。早晚芝函下九天，不容瓜戍更期年。苍生属望为霖久，肯使炎方雨露偏。闻道韶阳一亩宫，居民奉祀曲江公。凭君到日酹尊酒，酝藉风流事事同。怪底青云懒著鞭，年来馀事觉真诠。圜扉昼辟庭无讼，时访曹溪六祖禅。千里江山一雁声，广文官舍冷如冰。祁奚若未忘公举，魏戊犹堪备内称。新息功名晚始收，送君今去跕鸢州。男儿未上云台画，莫念平生马少游。十里红旗拥使星，一杯绿蚁话长亭。明朝车马各南北，谁唱阳关且细听。"}