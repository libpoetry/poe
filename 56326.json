{"id":"56326","title":"赠骆自然","dynasty":"明代","author":"九皋声公","text":"骆生家在钱塘住，正近曲江苏小墓。生来无目最善音，自小学歌今独步。忆昔太平开乐府，新声传得宫中谱。摩诃兜勒西城来，子夜吴歌自风土。一声悲壮梁尘飞，二声激烈行云低。三声四声山石裂，魑魅夜走猩猩啼。我来江上忽相见，听我履声如识面。殷勤道我攻词章，吾今衰也何由羡。落花游丝春寂寂，来前再拜当筵立。为我扬袂歌一行，满堂闻之皆动色。我本东西南北人，如今天地尽风尘。劳生触事易成感，使我泣下沾衣巾。骆生骆生吾已老，往事悠悠勿复道。已将身世等浮云，莫把新词故相恼。掩琴罢坐求我歌，我歌哀乐何其多。人生百年能几何，骆兮骆兮奈尔何！"}