{"id":"499508","title":"学山诗为徐县丞伯澄作（祖晚山父如山故自号学山）","dynasty":"明","author":"邓雅","text":"天行本无停，一息可万里。人学法乎天，乾乾讵能已。譬如欲为山，初焉覆一篑。岂暇计岁功，未成安可止。一朝成高山，万古蓄元气。云雾含氤氲，松柏蔼苍翠。庙堂需栋梁，风雨资大庇。未成一篑者，视此宁不愧。伟哉学山翁，善学足继志。罔俾眉山人，专美假山记。"}