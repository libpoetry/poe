{"id":"760572","title":"兴福寺","dynasty":"清","author":"丘逢甲","text":"西山俯清溪，中有招提地。今晨发游兴，行蹑樵迹至。寺古门半颓，剥落馀榜字。乡人利邀福，因乡遂名寺。残僧缺梵诵，一饱无佗志。依稀临济宗，欲说犹能记。自从达摩来，妙法指心示。渡江芦径折，面壁石留志。莲宗衍花叶，顿渐派遂异。初惟北宗显，蝉联帝师位。南宗晚出抗，衣钵鸣法器。南祖北则祧，顿兴渐乃避。遂教曹溪水，一滴十方醉。兹地本岭峤，固应濡染易。宗风昔方盛，英伟多法嗣。初祖各开山，并擅大神智。此间百里近，遂有神僧二。南岩坐圆应，阴那据惭愧。禅宗不可作，僧反为佛累。岂知古天竺，象教亦颓坠。祅神出持世，魔氛日以肆。瞿昙佛故种，受侮来异类。豆瓜强剖分，净土遽易置。五部皆孱王，龙象力难庇。慈悲睹末劫，慧眼应垂泪。昙华久不现，见叶纷相弃。惟扇芙蓉妖，流毒远相被。东来遍震旦，民财坐疲匮。即今寺中僧，与俗亦同嗜。犹借福田说，鼓众博檀施。木佛寂不言，村女竞相媚。因之变供养，得为口腹备。冷观发浩叹，懒复著言议。寺左有奇石，山静林意邃。徘徊抚石坐，欲说西来意。"}