{"id":"1127544","title":"和履中学士上元有作","dynasty":"宋","author":"彭汝砺","text":"楼头星斗烂文章，锦绣中焚百和香。月似中秋灯似昼，总将明德奉吾皇。灯火能催万物春，花间蜂蝶已缤纷。太平会与民同乐，总道吾君是圣君。市废商廛野废耕，通宵笑傲乐升平。楼前乐奏九成曲，楼下人呼万岁声。珠翠云随凤辇行，重楼截臬与天平。春风不禁宫中事，吹落珠帘笑语声。"}