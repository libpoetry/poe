{"id":"474949","title":"二郎回溪词（事载《青田邑志》）","dynasty":"明","author":"皇甫汸","text":"谢公永嘉守，在郡宥无为。敦赏值令弟，华萼每相携。跻险既山顿，穷源亦水嬉。溪名沐鹤是，人睹游龙非。驾言辍棹际，并影浣纱时。凌波餐秀色，拾翠逗芳仪。援琴挑未就，解佩赠犹疑。高唐侈宋玉，洛浦怅陈思。抒章但唇动，缔心空目驰。来同湫风止，去作飘云辞。停声《三妇艳》，嗣响《二郎回》。"}