{"id":"807801","title":"沁园春  题徐祯起六十斑斓图","dynasty":"清","author":"陈维崧","text":"老友者谁，城北徐公，舞衣斑斓。有豆区一亩，藤花半架，晴山万叠。碧浪千湾。隐不求名，忧宁用老，竹户蓬门尽日关。家庭乐，喜庞眉矍铄，皓首团圞。相从樵父渔蛮。只戏鼓歌楼恣往还。笑鼎鼎朱门，几人亲在，番番黄发，谁便身閒。何似贫家，萧然戏綵，六十儿从膝下顽。倖蹉跌，惹八旬堂上，莞尔开颜。"}