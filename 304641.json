{"id":"304641","title":"念奴娇·坏塔次樵风韵","dynasty":"清代","author":"陈曾寿","text":"蒙萁尖合，带寒鸦数点，残照终古。梦想庄严愁独客，欲礼空王无主。珠网全飘，金轮半塌，不碍疏钟度。江山如此，孤标何苦支拄。惟见七级檐颓，一铃舌在，报人间风雨。欲写荒凉题败壁，只称寒山诗句。香火缘空，苔綦磴滑，飞锡应难驻。修罗零劫，诸天花散何处。"}