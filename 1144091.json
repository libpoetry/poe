{"id":"1144091","title":"乙未生日二首","dynasty":"宋末元初","author":"方回","text":"南北间关万死身，今年六十九年人。偶容有酒仍容健，不叹无官肯叹贫。遣礼送诗烦故旧，借楼市馔请比邻。还闻共说虚翁寿，似陆严州过八旬。虚叟惭非饮八仙，举杯属客每陶然。重逢今日初生日，预算明年致仕年。元亮有儿聊慰意，斛斯为话且随缘。老衰不竞黄陈律，前日诗如白乐天。"}