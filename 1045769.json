{"id":"1045769","title":"送杜翁东行","dynasty":"宋","author":"吕陶","text":"我为怀安官，君作什邡令。封疆苦不远，音驿稍频并。乘閒强吟诗，寄去同赋咏。其言类谐谑，间或有讥病。蒙君屡酬答，往问复来聘。长谣颇壮赡，短语亦清劲。大率如为人，圭璋有馀瑩。得之每急读，醉魄时暂醒。方从文字乐，忽尔报成政。秋风飘行色，万里去意迥。知君最留滞，文价早驰骋。策名二十载，位未立朝廷。一官奚足论，百态委前定。自古有通塞，谁与造物争。任此不系舟，所至遂游泳。西山白云起，回首念温凊。恭闻陛前语，归拜堂上庆。仆驭倦游否，尘中多捷径。"}