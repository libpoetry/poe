{"id":"861654","title":"鸣水洞辞","dynasty":"宋","author":"王炎","text":"艾之西兮汨之原，山石划断兮穹巅而崭岩。瀑流下注兮，其上绝而为亹。有蛟有龙兮，伏而不怒。雷鸣崖下兮，穷年风雨。谁斧凿此云根兮，遗予以罍洗。松有樛枝兮，屋之深深。苔藓斑斓兮，织缋以为茵。觞酒于上兮听潺湲。西峰衔日半规兮，徘徊犹未忍旋。予欲縆朱丝兮，节清音而度曲。招玄鹤使舞兮，醉予醽醁。有玉韫椟兮幽人之轴，秋兰之佩兮芙蓉之服。瘦石寒泉兮矢其弗告，四墉无隙兮巘崿青青。白云漠漠兮截洞口以为扃，轮鞅莫来兮无伤我清。不执券而兼并兮莫予与争。"}