{"id":"182824","title":"江豚诗·黑者江豚","dynasty":"宋代","author":"孔武仲","text":"黑者江豚，白者白鬐。状异名殊，同宅大水。渊有群鱼，掠以肥已。是谓小害，顾有可喜。大川夷平，缟素不起。两两出没，矜其颊嘴。若俯若仰，若跃若跪。舟人相语，惊澜将作。亟人湾浦，踣墙布筰。俄顷风至，簸山摇岳。浪如车轮，氛雾相薄。舟人燕安，如在城郭。先事而告，昭哉尔功。鳄啖牛马，头象鼍龙。暴殄天物，安得尔同。于人无害，所欲易充。暴露形体，告人以忠。又多膏油，以助汝工。江湖下贫，机杼以农。鸟鹊知风，商羊识雨。大厦之下，风雨何苦。岂知舟航，方在积险。以尔占天，蓍蔡之验。古之报祭，不遗微虫。孰扬尔烈，登荐蜡宫。世不尔好，复惟尔恶。我作此歌，为昭其故。"}