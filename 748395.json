{"id":"748395","title":"延平舟次听榜人歌陈将军遗事慨然为赋","dynasty":"清","author":"王绍燕","text":"剑州山水天下奇，生长闽南愁未知。春风北鸿不得意，暑雨归来溪涨时。青山蹀躞向东去，孤城高扼鸟飞处。千仞峰峦双塔存，怪石巉巉凿烟树。浪花倒摇山影奔，滩前舟子如云屯。撑篙注眼默相视，侧照落日翻金盆。两岸啾啾鸟啼绝，百世茫茫几人杰。回忆当年陈将军，不归中原归窟穴。荒陵白骨成古丘，阴风吹月声{风穸}飂。淮右群雄问何在，开平勋业沈泡沤。元明往事莫长叹，一方自霸震乡闬。至今父老矜传闻，坐看江流日汗漫。"}