{"id":"813427","title":"夏日杂言","dynasty":"清","author":"李浃","text":"长夏敞幽轩，开窗依萝樾。燕寝乐虚明，房廊步曲折。松响风初来，云归雨乍歇。仰视天宇清，林暝山吐月。月色孤泠泠，素心托高洁。久雨逢戊晴，戊日雨不止。晻晻阴晦凝，四野连蓄水。秀颖等浮萍，登场禾生耳。爰轸昏垫情，医疮从兹起。天行岂不若，难参玄化理。怨咨念小人，思艰望君子。"}