{"id":"818487","title":"卞薇阁索题先大父光河中丞夜灯图","dynasty":"清末近现代初","author":"陈三立","text":"名贤奋齑盐，约略出母教。功烈满青史，一灯食其报。卓荦光河公，逸事寒榴照。执卷机织旁，枢牖影廊庙。孤鹤培毛翮，腾作九天啸。清文丽玉堂，高勋耸云峤。辉光浴中外，筹策播入告。岁月恋恩勤，梦暖萤点耀。写为宵课图，依依儿时貌。尚书恢前谟，诸孙并英妙。传家历三世，箧衍珍圭瑁。褰裳翔汉滨，毁室掠群盗。辗转烽火间，阊阖何由叫。久之归完璧，摩抚杂涕笑。天意非偶然，留痕奖忠孝。夙分通孔李，世乱馀皂帽。配命诵清芬，邪波莫能摇。海尾一绳床，寤歌伸所劳。"}