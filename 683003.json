{"id":"683003","title":"再和昌国游洞庭西山诗八首 自胥口入太湖","dynasty":"明","author":"文徵明","text":"蒹葭缭绕带胥塘，百里沿洄笠泽长。新水浮天舟浩荡，远山沉日树苍凉。风烟西去堪乘兴，鸡犬中流别有乡。咏得鲈肥人脍玉，自敲渔榜答沧浪。薙草遥遵鹿兔踪，飞岚拂袖映疏松。平湖万顷玻璃色，落日千寻缥缈峰。烟树吴都晴上掌，秋风云梦晚填胸。无烦咋指伤韩愈，尽有閒情在短筇。回岭悬藤稍倦攀，税鞍中路得禅关。百年清净山中债，半日浮生竹院閒。小雨磬声延午梦，方池云影淡秋颜。此行别有堪誇事，得与高僧共往还。夕阳下马桃花坞，不见桃花坞亦蓁。溪壑春风空旧梦，柴扉流水或秦人。图经可按桑田异，诗客多情燕麦新。不用苦辛仍买种，梁园金谷总成尘。裹粱怀炬探幽玄，稍即唅呀复旷然。荡潏微闻头上浪，光晶别有地中天。千年何物扃丹刻，一勺怜君负紫泉。莫叹虚酬十年愿，秪应凡骨未能仙。玉虚灵府千年秘，恣讨知君眼境新。平日登高推短赋，西来济胜有轻身。湖山四面天开寺，橘柚千家土著民。他日菟裘如有意，愿㩦书册作比邻。拟攀栖迹拜灵仙，辛苦佳期一雨愆。短策空多探古兴，方坛刚欠访真缘。兴怀丹篆愁云外，败意檐声客枕前。赖是胜情初未减，锦囊添得卧游篇。老衲深居湖上山，松扉斜掩磬声寒。袈裟对客妨秋定，蔬笋开厨破晚餐。未愧逡巡留偈子，自缘疏野恋蒲团。归来烟月篇章富，乞与幽人得细看。"}