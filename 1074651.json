{"id":"1074651","title":"金铜歌","dynasty":"宋","author":"周紫芝","text":"武皇开疆三万里，滇池初穿柏梁起。更铸仙人承露盘，万岁千秋奉天子。当时谩说邜金刀，谁知更有当涂高。铜雀台高阿瞒死，八方才人闹如蚁。玉井绮栏心未厌，犹取金仙着前殿。金仙辞汉忆汉主，登车殷勤垂玉箸。独捧金盘出故宫，回头忍看咸阳树。魏宫群臣眼亲见，朝着魏冠暮归晋。可怜长安肉食儿，不如顽铜犹有知。"}