{"id":"1212106","title":"李惟中学士自西台侍御召入以未央宫瓦砚为贶作此谢之","dynasty":"元","author":"许有壬","text":"汉家作宫法紫微，金铺玉户明华榱。甄官陶瓦极能事，铅丹细捣咸阳泥。一朝神雀去不返，秋风禾黍惊离离。谷陵且变此宜尽，一二时出农夫犁。人间购求作珍玩，洗刷篆籀分毫釐。西台执法好事者，砻磨为砚尤瑰奇。体呈全璧径尺许，沼开新月才一眉。坚如铁石润如玉，墨声瑟瑟松风吹。惠然匣送感高义，但惜所与非所宜。公才真是谪仙裔，善事利器方相资。嗟予芜学忝词馆，虽有此器无能为。世传铜雀亦佳品，搜刔黄壤今无遗。高皇垂统四百载，老瞒何物敢等夷。爱人屋上乌亦好，况兹适用逾端溪。楮生毛颖贺得友，坐令几案增光辉。代言挥制固多愧，玉堂风月犹能诗。"}