{"id":"748634","title":"虞坂行","dynasty":"清","author":"邹湘倜","text":"凉秋八月风卷沙，骅骝伏枥随盐车。不立天闲行地上，迁延虞坂深咨嗟。崎岖坂路艰前进，执辔乖逢徒辇躏。忍屈气骨还清奇，休期支遁称神骏。长嘶却立平原道，逐队驽骀龁枯草。皮毛相士千古同，英雄塞上风尘老。冀野纷腾望若云，孙阳未遇难空群。顾盼据鞍犹示用，数奇谁识李将军。"}