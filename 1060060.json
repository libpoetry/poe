{"id":"1060060","title":"和子同观音寺新居","dynasty":"宋","author":"周行己","text":"太学士千数，济济多白袍。其中靡不有，令人愧遁逃。风俗且如此，焉能独守高。详择乃其道，或得贤与豪。近复失段子，呜呼命不遭。吾生得觊豁，谁能置圈牢。武或万人敌，何用学六韬。文士亦龌龊，劳心徒忉忉。利害竟何许，相去九牛毛。脱略或吾事，青松隐藜蒿。麟凤岂仰见，狐狸多叫号。如不卜清旷，乐此阮与陶。文思韩吏部，诗见杜工曹。挥麈谈风月，中夜声颾颾。往往移北山，不必反楚骚。吾道用无穷，所志各有操。或隐身幽讨，或放迹游遨。平生事已定，用心奚独劳。"}