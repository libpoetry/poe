{"id":"1111940","title":"上湖守赵希苍","dynasty":"宋","author":"吴惟信","text":"方今选牧匪为轻，果见名邦付老成。白发益坚忧国念，丹心常蕴爱君诚。月迁花影尨无吠，风舞棠阴鹤自行。看著碧澜堂下水，与君政事一般清。德大才优世所宗，汉唐诸老莫如公。高明正直行王事，耿介清廉继父风。六邑人居条教内，万家春出笑谈中。即看诏促归清禁，手把梅花马首东。"}