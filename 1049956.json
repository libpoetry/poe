{"id":"1049956","title":"游陵阳谒王左丞代先书寄献","dynasty":"宋","author":"郭祥正","text":"布衣射策趋蓬莱，十年得志联三台。怀仁附义天下悦，忠言屡叩宸聪回。不唯尽赦息钱息，曾均惠泽覃枯骸。先皇晏驾旧臣老，白云黄鹤空徘徊。藩城六见换符节，直道自任宁嫌猜。昭亭扶春入画戟，句溪洗月供吟杯。佳宾三千集珠履，赤子十万登熙台。玄晖比公固不足，我攀太白惭非才。披云拂雾一何晚，泥滑不敢鞭驽骀。明朝迤逦造宾榻，愿逢浩气吹寒灰。玉上青蝇本无有，都人争望公归来。公归来，至尊梦吉天颜开。"}