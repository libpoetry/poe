{"id":"418479","title":"烛影摇红 秋宵用梦窗元夕微雨韵","dynasty":"近现代","author":"丁宁","text":"缥缈秋光，越罗初试寒犹浅。小窗镫火又黄昏，歌管谁家院。不尽珠圆翠暖，遏行云、伊凉按遍。倚阑无语，漫整冰绡，啼痕重溅。回首华胥，镜帏多少哀蝉怨。蠹笺残影黯吟魂，惆怅从头看。屈指浮尘聚散，悄壶莲，宵沈梦远。几番凄溯，竟夕西风，蕉心愁卷。"}