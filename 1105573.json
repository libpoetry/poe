{"id":"1105573","title":"送知宗奉祠还越","dynasty":"宋","author":"王十朋","text":"堂堂人物宋宗英，来主金枝玉叶盟。麟趾化成公族厚，棣华诗作争心平。金尊对客吟篇逸，贝叶谈空世味轻。五月仙舟鉴湖去，芰荷香里奏新声。绿水芙蕖汎镇东，一觞一咏辱陪公。转头十载已陈迹，会面二山俱秃翁。旧隐重寻贺监宅，归帆遥借若邪风。九重侧席待宗老，愿展惓惓刘向忠。"}