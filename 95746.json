{"id":"95746","title":"招明叔·平原拙生事","dynasty":"宋代","author":"赵蕃","text":"平原拙生事，数月且食粥。蠋也巧于贫，晚食以当肉。士穷见节义，不以富贵卜。用志苟如此，宁有忧不足。我生本寒士，犁鉏起穷谷。顾惟疎野姿，动辄当忤俗。得禄本甚微，夺去盖聊复。虽云出无车，定免赤其族。在我无所念，于君果何辱。而君终日间，惘惘形面目。幼稚悉遣归，不虑瓶无粟。大儿颇类吾，藜羹甘半菽。庭前既除草，窗外亦除草，窗外亦栽菊。属君早来过，束书期共读。"}