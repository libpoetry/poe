{"id":"158613","title":"送临江交代张司理","dynasty":"宋代","author":"唐士耻","text":"子房帝王师，溢庆流裔孙。朅来之萧滩，快覩芝眉温。亭亭起黄气，中有阴德存。宜哉孔融表，辐辏排天阍。通籍何足道，履声还青毡。嗟我一何幸，夤缘踵符文。自顾菲且愚，续貂诚所难。承颜一甲子，夙昔披晤言。柳浓烟冥冥，鹢舟江吐吞。顺流急如箭，催鼓且勿喧。为语徒作恶，且尽沙头尊。"}