{"id":"1114022","title":"象州道中二首","dynasty":"宋","author":"李纲","text":"路入春山春日长，穿林渡水意徜徉。溪环石笋横舟小，风落林花扑面香。山鸟不知兴废恨，岭云自觉去来忙。炎荒景物随时好，何必深悲瘴疠乡。竹屋茅檐三四家，土风渐觉异中华。碧榕枝弱还生柱，红荔春深已著花。社燕不巢南候别，塞鸿无信北音赊。海山此去犹千里，会见安期枣似瓜。"}