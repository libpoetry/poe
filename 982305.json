{"id":"982305","title":"游洞霄宫","dynasty":"宋","author":"秘仲威","text":"洞霄之名天下闻，洞霄之职宰辅分。闻名姓往未识面，寄禄于此徒纷纷。身到仙关不如我，九虎迎门开□锁。六洞高人接笑谈，三泉隐客通香火。风来万壑嘶松杉，水绕百折鸣嵌岩。门前俗客自敛迹，不待立柱名隔凡。群仙挽衣留我住，因一相逢忽相语。双径秋风已扫尘，奚为后我同归去。"}