{"id":"691273","title":"赠姚约","dynasty":"明","author":"李孙宸","text":"有鸟名长离，耀彩东南涯。灵文焕初日，九苞以自奇。遐瞩遍中土，悠悠当何依。岂无野雀林，托处非所宜。峨峨千仞冈，上有椅桐枝。迢迢沧海隔，厉翮起高飞。朔风凄大壑，顾侣相追随。会当际朝阳，振响以来仪。郁郁南山松，亭亭千空青。结根既以固，天籁自为鸣。雨露不成滋，冰雪莫为零。鸾凤朝暮栖，虬龙宛自惊。匠石构明堂，思采以作楹。作楹非不好，无乃彫吾贞。谁识入地脂，已作千岁苓。"}