{"id":"531632","title":"太华山歌送陈子学","dynasty":"明","author":"杨慎","text":"五星堕地为五岳，金虎西南动芒角。践华为城类削成，云是巨灵之手斲。三条鼎立当中央，直与鸿濛奠清浊。太一终南培塿开，洪河清渭绕行杯。日华先照莲花上，云气常从仙掌来。高穿箭括通天路，俯瞰明星玉女台。冷然风驭不可驻，降望大壑令心哀。绣衣柱史岩廊才，入关玉节凌崔嵬。摇山撼岳下阊阖，青冥白日驱风雷。奔轶绝尘亘万里，骢马蹀躞无虺隤。君家老仙旧隐处，丹炉石榻荒苍苔。登临不问烟霞侣，但借神池一勺洗尽区中埃。千仞峰端秋隼健，题书好寄西风回。"}