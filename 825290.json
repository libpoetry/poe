{"id":"825290","title":"高楼侨居歇浦戊申小春适鼎胡耗至海上讹言腾沸出门怅惘中信步至张园夕阳黯淡风叶翻飞车马亦已阑珊逡巡间于尘辙中拾得残纸书啼血三首字迹敧斜语义诡痛盖攀髯堕弓小臣之辞也 其三","dynasty":"清末近现代初","author":"郑孝胥","text":"龙飞三十四年春，识主何曾见一臣。持论遂令人掩耳，弃官谁信我忘身。蟆肠坐愤妖吞月，鹑首空愁醉赐秦。试问和熹旧朝士，不欺先帝定何人？"}