{"id":"721083","title":"癸巳岁","dynasty":"明末清初","author":"王邦畿","text":"隔屋鲤鱼肥，荒园芋叶稀。为儒生计拙，多难世情非。服气贪驱病，常眠欲忍饥。有情江上月，垂影到柴扉。帘捲东风入，门开好客过。朝烟冷如此，春色奈人何。竟日花当舞，沿山鸟自歌。不堪更相送，惆怅别情多。不敢耽休逸，耕田却未能。晚餐苦岁俭，晨起祝年登。欲祭嗟无位，惟心重有恒。穷途风雨夕，良友每多承。天地既如此，人民岂复论。卖田供赋役，买米鬻儿孙。辛苦将谁告，忧思只自存。念予还有姊，饥饿在南村。黄鸟嗟流落，狂歌野水西。他人将谓父，居士近无妻。香橘青犹嫩，柔桑绿已齐。瞻言周道远，何处一枝栖。巷深日已夕，林浅月初升。学圃仆勤课，依山人懒登。野藤穿旧架，河水濯新菱。感念新亡友，凄其不自胜。绿鬓搔仍短，青天望倍长。谁言江月影，犹自隔河梁。辗转不成寐，肝肠徒自伤。邻家问龟卜，芳讯见秋霜。孤寂养天和，皮冠竹叶蓑。拨弦知性急，观水悟情多。不愿闻时政，惟应唱好歌。无端又生事，流盻过长河。"}