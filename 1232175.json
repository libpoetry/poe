{"id":"1232175","title":"句","dynasty":"元","author":"何中","text":"燕来春已去，花少雨偏多。汉殿金人别，唐陵石马嘶。落花萦树转，幽鸟过林鸣。山围双鹭晓，门闭一蝉秋。鸟语前林日，鸡鸣曲巷烟。年华流水在，春事落花知。日明山气改，江静水痕归。赤壁惊乌飞夜月，衡阳归雁落秋风。两涧寒声通法席，数峰秋影上香台。隔水归樵分路散，冲岚飞鸟认林还。冰寒古道鸣驼外，雪暗空村落雁边。马嘶平野呼鹰吏，犬吠寒沙射雁人。"}