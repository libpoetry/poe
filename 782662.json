{"id":"782662","title":"张烈女歌","dynasty":"清","author":"戴亨","text":"古今人物之生，尽仰天地慈，天地亦赖人支持。男儿百行不能践，纲常往往钟闺帏。闺帏之所钟，难易亦不同。琴瑟既调弦忽断，捐躯殉夫事每见。虽云顾义不顾身，犹有恩情中系恋。岂若亲迎礼将成，合欢顿折孤鸾惊。凶问骤至不展转，泰山一掷鸿毛轻。夜台不识良人面，安知儿女情缱绻。但奉完璧还乾坤，贞魂岂冀旁人鉴。同时更有烈妇殷，身殒惨酷人佥闻。奇节真堪作俦匹，精灵携手同芳芬。"}