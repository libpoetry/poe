{"id":"138159","title":"乐哉襄阳送刘太尉从广赴襄阳","dynasty":"宋代","author":"欧阳修","text":"嗟尔乐哉襄阳人，万屋连甍清汉滨。语言轻清微带秦，南通交广西峨岷。罗縠纤丽药物珍，枇杷甘橘荐清◇。磊落金盘烂璘璘，槎头缩项昔所闻。黄橙捣齑香复辛，春雷动地竹走根。锦苞玉笋味争新，凤林花发南山春。掩映谷口藏山门，楼台金碧瓦鳞鳞。岘首高亭倚浮云，汉水如天泻沄沄。斜阳返照白鸟群，两岸桑柘杂耕耘。文王遗化已寂寞，千载谁复思其仁。荆州汉魏以来重，古今相望多名臣。嗟尔乐哉襄阳人，道扶白发抱幼孙。远迎刘侯朱两轮，刘侯年少气甚淳。诗书学问若寒士，◇俎谈笑多嘉宾。往时邢洺有善政，至今遗爱留其民。谁能持我诗以往，为我先贺襄阳人。"}