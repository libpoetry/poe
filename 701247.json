{"id":"701247","title":"园亭漫兴","dynasty":"明","author":"黄圣期","text":"小筑傍花丘，官閒或寄留。稍怜尘境绝，兼爱野情幽。云树晓全暝，风林午近秋。盘桓不觉久，于此坐销忧。竟日未云涉，初晴一杖藜。石床经雨湿，藤架接云低。水决新渠溢，花深旧路迷。坐来幽兴洽，得句剪桐题。阒寂一蓬门，经时独晤言。物情原不竞，吾道故常尊。养性惟栽树，谋生或灌园。偶来从所好，不是学逃喧。简懒空成癖，劳劳愿转违。漫寻桑者乐，稍息丈人机。树密凉生早，亭空暑到微。午眠长自足，偃仰憺忘归。"}