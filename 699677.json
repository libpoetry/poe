{"id":"699677","title":"泊采石步谒李供奉祠","dynasty":"明","author":"郭之奇","text":"日落沧江止问津，停桡独访谪仙人。风骚此日应谁主，诗酒当年别有神。明月胸怀随晓夜，澄江颜色几秋春。文心世法今如古，翘首于君欲具陈。试观秀谷与明流，今古文章乃独留。水不波澜将易测，山非云水想难幽。两间灏淑平分此，百代高深遂莫俦。我向馀风思大雅，先生犹许水山求。"}