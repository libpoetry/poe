{"id":"1222160","title":"化城行","dynasty":"元","author":"郝经","text":"东郊野马如马惊，依稀隐约还成城。参差雉堞云间横，鳌头岌嶪擎长鲸。壮哉三都与两京，殿阁楼观颃空明。丹雘峭丽欹且倾，烟气荏苒摇旆旌。其中似有百万兵，是邪非邪寂无声。秦邪汉邪杳难名，长风忽来一扫清。赤日如血高天青，霜净沙乾雁鹜鸣。路傍但见棘与荆，祇有惨淡万古情。人间城郭几废兴，一抔聚散皆化城。君不见始皇万里防胡城，人土并筑顽如冰。屈丏按剑将土蒸，坚能砺刀草不生。神愁鬼哭枯血腥，杀人盈城著死争。只今安在与地平，平地深谷为丘陵。江南善守铁瓮城，城外有田不敢耕。西北广莫无一城，控弦百万长横行。身为心城屋身城，一朝破坏俱化升。伫立感化参玄冥，乾坤翻覆一化城。"}