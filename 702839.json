{"id":"702839","title":"敕赐午门百麦饼宴恭纪","dynasty":"明","author":"董其昌","text":"社筵重举五朝仪，衎衎千官式晏迟。列鼎几承明主赐，回波不数近臣词。麦秋好及樱桃信，肉食能忘藜藿私。为问大酺颁汉诏，何如含哺颂尧时。天门詄荡御筵宽，宣示来牟得岁欢。惟借宫云成夏屋，坐依文石序周官。畴风暗入瑶琴奏，鼎实将同玉粒看。从说闵农劳旰食，也欣臣子遍加餐。珑上云栖穫事兴，似于东作报秋登。亦知三秀为时贵，共诧双岐是瑞徵。化国雨旸蕃草木，天厨霜雪酿肴烝。却惭咫尺承恩者，欲续嘉禾病未能。尝新诏墨九霄温，簪笏晨趋建礼门。谷有嘉名居稷后，天临广宴陋膏屯。大烹巳叶彤弓什，正席先叨熟釜恩。恰值百年脩旷典，肃宗皇帝圣文孙。"}