{"id":"684779","title":"续游十二首","dynasty":"明","author":"王彦泓","text":"又到尊前一笑同，履綦经月断过从。难凭妒女违心语，便策良媒冒险功。独夜有时来好梦，欢筵无暇诉愁衷。火灯鉴妾丹诚在，一掷全呈六博红。浪说鸧鹒疗妒方，笑他邢尹互迷藏。神仙底事私奇服，姊妹犹然忌体香。团扇风流何预嫂，绿翘冤抑况无郎。能将栀子连诗赠，只有徐娘与谢娘。斜背灯光笑眼抛，铜炉酒响荡明胶。柔肠拚与冠缨断，密绪原先履舄交。傅母殷勤心劝进，侍儿佻达语含嘲。此时何止看花宴，旷荡狂情似孟郊。银墙朱卢碧铜铺，个是清溪最小姑。红豆数来夸记曲，熏笼立上试轻躯。羞看董偃庖人服，笑许陈遵侍婢扶。清月照人香雾里，凭谁为写夜游图。细吐微词缓劝酬，口脂香暖流银瓯。杯行醉按红酥手，烛灭狂探软玉钩。出浴睡容梳薄鬓，下帷灯影照含羞。此身合属书生未，记取金梭莫再投。独赴非烟折柬招，房栊楚楚径萧萧。茶炉活火添香炷，菊盎微泉上纸条。夜宴过秋方渐永，卯酣经午未全消。传卿月下为欢诀，小憩黄昏坐彻宵。华筵烛臭恼娇娆，茗碗持听月底箫。清露压衣沾暗麝，凉风吹颊散红潮。佛珠久换金缠臂，斗草新输玉系腰。邻女近裁靴样浅，月明相唤走红桥。严城间阻梦魂通，小市门东更向东。剪烛寄声书草草，背灯弹泪去悤悤。花繁竹暗应迷路，蝶趁莺梢有便风。梅蕊胆瓶看渐减，每朝分插到钗丛。秋扇轻将屈戌敲，小楼窗槛在花梢。绣成枝上将雏鸟，画出花阴捕蝶猫。余语未终嗔姊到，艳词新记妮人钞。偶因背痒闲相就，愿乞神仙手一搔。矮榻幽窗一架书，到来闲适似吾庐。银瓶酒候知寒暖，石鼎茶声辨疾徐。却月晕眉看婢写，斜阳唏发替郎梳。情踪不似阶前叶，肯到秋来日渐疏。矜严入座暗心通，酒力难催赛艳红。睡起髻鬟欹玉燕，欢余灯烬绽金虫。来时夜色霜千瓦，归路寒辉月一弓。有约试香还再到，抱衾先与覆熏笼。清夜能游必慧人，泪垂红烛意堪亲。纸窗窄槛通新月，细蕊疏花验小春。戏掐枣膏添麝火，暗拈瓜子记杯巡。相思怨绝诗难写，却爱弹丝诉得真。"}