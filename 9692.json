{"id":"9692","title":"官渡柳歌送李员外承恩往扬州觐省","dynasty":"唐代","author":"独孤及","text":"君不见官渡河两岸，三月杨柳枝。千条万条色，一一胜绿丝。花作铅粉絮，叶成翠羽帐。此时送远人，怅望春水上。远客折杨柳，依依两含情。夹郎木兰舟，送郎千里行。郎把紫泥书，东征觐庭闱。脱却貂襜褕，新著五彩衣。双凤并两翅，将雏东南飞。五两得便风，几日到扬州。莫贪扬州好，客行剩淹留。郎到官渡头，春阑已应久。殷勤道远别，为谢大堤柳。攀条倘相忆，五里一回首。明年柳枝黄，问郎还家否。"}