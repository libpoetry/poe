{"id":"727228","title":"梁小庙乐歌二首 舞歌","dynasty":"南北朝","author":"沈约","text":"閟宫肃肃，清庙济济。于穆夫人，固天攸启。祚我梁德，膺斯盛礼。文㮰达向，重檐丹陛。饰我俎彝，洁我粢盛。躬事奠飨，推尊尽敬。悠悠万国，具承兹庆。大孝追远，兆庶攸咏。光流者远，礼贵弥申。嘉飨云备，盛典必陈。追养自本，立爱惟亲。皇情乃慕，帝服来尊。驾齐六辔，旗耀三辰。感兹霜露，事彼冬春。以斯孝德，永被烝民。"}