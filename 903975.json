{"id":"903975","title":"醉蓬莱 毛氏女兄生朝三月二十八日","dynasty":"宋","author":"李处全","text":"政馀春眷眷，首夏骎骎，清和时候。晓色曈昽，瑞霭凝轩牖。著子青梅，袅枝红药，物物俱情厚。绿绮朱弦，檀槽铁拨，华堂称寿。季父高怀，庆钟吾姊，富贵长年，自应兼有。更看诸郎，谢砌芝兰秀。蚤晚成名，雁行亲膝，无忌胜如舅。沆瀣朝霞，蓬莱弱水，酿为春酒。"}