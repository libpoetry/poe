{"id":"1202776","title":"木兰花慢 和国范郎中见赠严韵","dynasty":"元","author":"王恽","text":"卧孤松云壑，爱青贯，四时心。自绝涧幽蟠，苍烟高拥，气压千林。冰霜几年凌傲，甚九天、一日露恩深。白壁无双国士，朱弦三叹遗音。春风草木变萧森。又复见雄襟。想直犯龙颜，片言曾霁，万里重阴。相逢莫惊白首，更明时、几世似于今。只恐南阳垄底，空怀梁父长吟。"}