{"id":"263495","title":"弭兵行·列国纷纷兵革起","dynasty":"现代","author":"王则修","text":"列国纷纷兵革起，干戈匝地狼烟紫。积尸遍野血成河，伤心惨目有如是。吾闻塞奥衅先开，毕竟威廉为祸始。雄心妄欲混舆图，不想群猴难虎视。兵连祸结五经年，一旦雄风随草靡。天心厌乱悔兵戈，特重美人执牛耳。会盟华府作葵邱，歃血载书同盛轨。军储制限十年间，未许亭台增壁垒。大者八九可成行，小者五六①供驱使。隆隆炮舰卸轻装，百万舟师还制止。或散归农事春耕，或授一廛出夫里。九州不见烟尘生，壮士免赴沙场死。从兹世界大平和，甲兵尽洗天河水。君不见武王伐纣告成功，牛放桃林马归市。又不见汉高灭楚定国基，弓藏高庙悬弧矢。古来兵凶与战危，圣主偶用非得已。"}