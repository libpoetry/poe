{"id":"608110","title":"太和山铭","dynasty":"明","author":"区大相","text":"穹窿太和，上参冥莫。近接嵩华，远拔衡霍。明后有作，是称灵岳。上帝攸居，天柱是度。赫赫成后，玄戈再援。神之相之，用武以断。穆穆肃皇，中兴江汉。神之启之，守文以缵。巍巍天柱，前俯璚台。层城万仞，上应中台。地轴盘结，云汉昭回。灵踪久閟，真路乍开。爰饰云构，造于中天。冠峰被麓，舄奕墟躔。丹碧霞焕，栋宇星悬。势侔太一，巧极望仙。神之所妥，钩陈营卫。鞭风驾霆，出入云际。神之所临，徵灵表异。康国阜民，克显于世。玄圃之峦，仁后所履。丹丘之屺，仙灵所倚。咸障大荒，曷窥元始。追茂至道，孰踰斯美。惟兹崇报，前掩禅封。在帝左右，罔或不共。四气顺序，万方景从。昭佑我明，受福无穷。"}