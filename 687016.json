{"id":"687016","title":"和陈敬则寄赠二首","dynasty":"明","author":"刘崧","text":"还家初制女萝衣，入里偏伤故旧稀。野鹤下迎行药径，沙鸥飞让钓鱼矶。烟尘十载青山在，江海何人白发归。昨夜珠林林下坐，依然月色满荆扉。怜君壮岁好容颜，肥遁高情不可攀。放棹有时歌绿水，持杯长日对青山。芙蓉亭馆秋风早，杨柳池塘夜月閒。吟取新诗三百首，遗音犹许继重删。"}