{"id":"685026","title":"小楼成与诸戚友宴饮用杜韵二首","dynasty":"明","author":"王渐逵","text":"少学张衡赋两都，满蓬风雪泛江湖。倦游此日怜閒散，豪气于今更有无。漫把行藏归短榻，欲将传述附前儒。云山水月无人领，尽向楼头属病夫。岁暮亲朋增胜会，天晴峰巘瞰虚楼。窥檐鹳鹤翩翩过，护闼云烟细细浮。尽日墟原归野老，隔江灯火见渔舟。天门闾阖遥相望，欲溯银河万里流。"}