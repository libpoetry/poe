{"id":"814973","title":"齐天乐三首","dynasty":"清","author":"奕绘","text":"变宫清角层云际，参差雁行飞处。舜庙花开，桥山柏老，此韵独无今古。朝辞南楚，畲流响呼群，冲烟结伍。暝过燕京，来时重见去时路。秋声如怨如慕。春声翻别调，玉笙低度。漠草初青，东风稍暖，商略将雏避暑。翩翩北去。听欢喜音中，半含凄苦。加意提防，关弓思射汝。芳心不解连环结，三芽五芽相绾。缭乱情根，缠绵别绪，犹怨红泥松软。秋云一剪。忆旧雨尘沙，同岑苔藓。瘦叶离披，晚来亲自带香铲。阿娇金屋乍贮，几丛幽露滴，苏小啼眼。花褪朱丝，魂销绿萼，汝盎宣盆栽满。来春天暧。向涂壁妆楼，画栏池馆。碧玉新抽，妙香闻冉冉。芜园何限伤心事，凄凉更逢斜照。狐窜阴房，鸮鸣祜木，画栋曝书楼倒。青苔谁扫。但败柳残荷，寒鸦衰草。痛哭苍烟，一丸冷月夜深悄。追思成邸故事，陈王游宴处，花好春好。鱼网横矶，羊鞭挂树，此日那堪重到。暗伤怀抱。向流水声中，咽呜长啸。梁燕无聊，今年归去早。"}