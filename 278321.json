{"id":"278321","title":"笛家·忆顾明滇南","dynasty":"现代","author":"沈轶刘","text":"园柳窥黄，砌英苏绿，东风微动。悄无人处烟花冻。薄暾蒸絮，晓霭飞绵，炉香蛀魄，帘波围梦。未有闲莺，渐生归雁，密意凭谁送。望西山，妒南国，一晌飘零，记过粤赣。孰共。故乡前度，敲诗月下，茶榻能温，凿石云边，鬓丝轻拢。最是点雪神光如画，洱海夜涛徐涌。十年萍蓬，碧鸡金马，千里相思重。春难驻，更那堪，楚臂吴尻，几回懵懂。"}