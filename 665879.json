{"id":"665879","title":"送司徒孙公归安陆五十韵","dynasty":"明","author":"郑善夫","text":"国步多艰日，黄图八叶时。正人俱逊避，冥运莽推移。在昔先皇世，明公早典司。菁华临騕袅，瞻听下须弥。德业周王佐，贤劳汉度支。坐舒千里足，遍察万方眉。时值中原扰，频徵北鄙师。向非筹百万，安得活疮痍。理剧虚投刃，回淳重执规。赤心医国石，白首向阳葵。朝著留清望，廷争抗直词。杜公良不忝，樊子岂无奇。禄秩方登俊，儿童不免饥。少焉看短鬓，率尔问青芝。恳切封中疏，阗淤梦里思。王言温莫挽，传马去犹驰。肱股定虚旷，麒麟难系羁。韦年宁待暮，常版却应谁。允矣修初服，忻然集故知。养真同在洛，忧世类还睢。荜辂北宫子，鹿裘荣启期。钓溪人罕识，游岳鹤长随。信是劳筋息，其如柱石衰。嵓堂喧燕雀，城社保鼷狸。黔首歼金气，旄头直玉墀。岂惟馀狡儿，遽使有鸱夷。浩荡南溟徙，差池北斗垂。帝能忘反侧，天未欲雍熙。前席追才子，高轩沓健儿。汾阳终复起，回纥定深疑。世道今如此，言余何所之。狂?通剑术，愤激撤书帷。猥作龙门客，载歌淇澳诗。未缘经品藻，窃幸受炉锤。食忝侏儒粟，才妨寝庙牺。役形酬顾遇，镂骨为嘘吹。永愿参徒御，犹希附鼎彝。此心何觊豁，人事竟离披。贡禹情堪吊，任安义匪疵。几能容傲吏，奚止失师资。悢悢悲鸣铗，奄奄叹守雌。肩随遑点染，影吊趣磷缁。便作开笼鸟，还惭掉尾龟。即寻鸥鹭好，甘与簿书辞。采药灵源洞，纫荪少谷陂。静便粗布褐，安稳小茆茨。述作刑司马，冠缨薄李斯。嵩高尘不杂，来挹九峰姿。"}