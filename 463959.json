{"id":"463959","title":"丙申仲秋郭兄云翼赴日访学遥有此寄","dynasty":"当代","author":"杨雪窗","text":"愿为黄鹄摩苍穹，云衢逐尔东复东。不然笑作骑鲸客，溟渤杳与扶桑通。君发羊城孰为别，满山枫叶相思血。我伫江城望寥廓，楚江盘作愁肠结。昔年飘瞥过羊城，万里南征觌众英。堪恨闻君悭会面，倦翮宵发怆客情。君抱逸才亲《雅》《颂》，我身蓬转尘澒洞。何必相逢许知己，天涯结契太山重。烟霭纷纷绕蓬壶，故国月照不曾孤。此去诗毫生壮采，湖山得尔色敷腴。昨夜霜天送冥鸿，千岩木落阊阖风。四更吹梦到海涘，目尽沧波空复空。"}