{"id":"432073","title":"一九六六年九月廿二日红卫兵勒令归乡内子淡俜结装相随旋又奉令返回原职计居乡一百天","dynasty":"近现代","author":"张采庵","text":"日下繁香独向隅，归来况是一身孤。惟将鸩血消烦渴，苦见蛾眉得厚诬。高阁冷侵黄竹子，空庭秋到白杨株。愁边即近清閒境，懒问当年旧酒徒。曲曲房栊近水湄，故家犹在尽堪持。疏泉种菜身差健，抹月批风计绝痴。最不宜诗偏得句，偶然因客亦敲棋。长空万里天声近，时听雄歌颂导师。让木依依犹在邻，一番风雨几枝新。回乡贺监翻成客，渡海坡翁不怨人。墙角夕阳花自好，门前秋水鸭相亲。静将豫暇观群物，柳惠何妨作逸民。排愁无计遣心兵，十里林塘九月晴。故作春容霜叶色，饱含秋意晚蝉声。江乡阅世多因革，野渡于人但送迎。吹得西风狂似虎，挺胸消受水云清。怊怅灯前一味凉，更于何处学清狂。销金作缕非时曲，入黑能甜定醉乡。山鬼招来湘月冷，水仙归去楚天长。此身今夕知何似，起视星辰夜未央。一秋无雁过番禺，多谢淩寒远寄书。闲去不曾忘瓦甓，归来非复为鲈鱼。空帘淡月梅花伴，紫水黄云逐客居。为道未荒毛四卷，如今况是岁之馀。秋心未老尚惊雷，自展残编送酒杯。本愿琉璃香界住，却从滟滪险滩来。诗能曲解当投火，心有难明渐向灰。如此星辰犹昨夜，天方长话费章回。工笛呜呜天宇间，晓来闲理钓鱼阑。浓霜渡水凋荷盖，甜雨侵宵长蔗竿。到眼物情皆代谢，闭门人事自清寒。此生倘向溪山老，莫问溪山旧长官。秋稼登场岁亦残，鹤书忽下水云间。始知身在三流外，倒得人居百日闲。裂石风威掀禹甸，戾天鸢影度秦关。倚装也索寒花笑，斗大珠城又却还。"}