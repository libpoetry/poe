{"id":"730028","title":"翁叔平侍郎以旧草五十茎寄赠云惠陵所出也敬纪以诗","dynasty":"清","author":"俞樾","text":"昔臣奉使至于陈，得蓍草于陈守臣。云是太昊陵下出，千年抔土犹有神。今以宾萌居吴下，只共场师艺梧槚。何图日下故人来，贻我灵蓍可盈把。敬问此蓍何处得，非孔非姬其揆一。地符天瑞非人为，近者新从惠陵出。先持御宇十三年，削平祸乱消戈鋋。桥山弓剑閟灵气，上为卿云下醴泉。菌茁芝生不常有，产此神蓍夫岂偶。古云蓍义取之耆，定卜绵长昌厥后。草莽小臣无一能，捧蓍不问沈与升。惟从天意占中兴，万年有道兹其徵。"}