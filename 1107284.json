{"id":"1107284","title":"幽怀十二首","dynasty":"宋","author":"冯山","text":"秋风萧然起，乔木叶飞翻。劲声薄以怒，肃气伤无痕。洪钧运不私，至义中有恩。华滋脱尘滓，生意还本根。嵯峨群峰高，蓊郁万木滋。一容樵夫手，误落长松枝。烟云惨无色，禽鸟鸣且悲。人心不为虑，山意从此衰。晚林脱馀照，栖鸦上林端。危枝不容足，踏踏殊未安。相乘狐狸暴，宁苦风霜寒。微生尚忧患，物理几相残。李渤隐嵩高，愈退名愈重。区区水南北，一呼辄为用。沽激本同辙，出处或异动。善闭不可窥，少室有馀颂。少年气力壮，巾车骋游历。行人不能到，贪远未有适。昔人六十化，万事岂如一。谁为持寸光，环中照心迹。高架环四壁，古书浩万卷。腐儒坐相守，大义老不断。群言几可用，吾道一能贯。巨贤已经世，博士方浩叹。秋后无多日，山中已倍寒。虫声闻壁脚，雾气出林端。农事黄时毕，天形碧处宽。骚人方适意，白露团幽兰。吾羹畦有蔬，吾饭囷有粟。人事少还往，山田自充足。鸡犬尽日閒，藤萝照门绿。物外乃如此，熙熙古风俗。众呼楚比死，瘈走华氏惊。仲尼厄兵守，不辍弦歌声。外物匪忧患，中怀自险平。古人纵天机，以道不以兵。鸷禽出东海，矫翮与天邻。初从网罗误，遂与韝臂亲。一肉恋主意，击搏岂为身。飞飞山间雉，耿介不可驯。山溪涨易涸，为无千里源。桐孙绕云枝，下有百尺根。物理不虚发，本厚末始繁。功名岂易力，旧德资深蟠。不知所从来，意气行轩轩。花草弄颜色，盛衰数日间。富贵无定姿，迭起如循环。外物偶相附，固有不肯还。造化弗示私，力禦何其艰。"}