{"id":"288609","title":"桂枝香·寄怀苍虬，与匑庵、病树同作","dynasty":"现代","author":"袁思亮","text":"春光过却。念久客故人，音信辽邈。愁展登临望眼，翠阴如幄。声声啼鴂催归去，怎无端、又成耽阁。闲省前游似梦，少年哀乐。任佩结、芳洲杜若。奈浪蕊夭斜，狂絮轻薄。多少东皇旧事，怨怀谁托。新来莫问加餐饭，料行吟、憔悴如昨。甚时重话，江楼夜雨，半檐花落。"}