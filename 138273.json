{"id":"138273","title":"登遐观亭·城上辟新亭","dynasty":"宋代","author":"吴芾","text":"城上辟新亭，似若规模小。谁知此亭中，景胜冠江表。湖山既回旋，烟云角缥缈。万象森目前，不数花与草。公余乘兴来，聊以散怀抱。四时风物新，一一发天巧。芳春柳色连，长夏荷花绕。月明固已佳，雪积还更好。凭栏认归舟，策杖送飞鸟。适意岂在大，容膝自足了。第我思故山，上章方告老。指日是行人，颇恨来不早。"}