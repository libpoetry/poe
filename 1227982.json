{"id":"1227982","title":"次铎志文韵送之归武昌","dynasty":"元","author":"李孝光","text":"昆崙起西极，地势郁磅礴。洪河荡其胸，土裂苍石削。群水日夜走，风霆无时作。泰山天下脊，龃龉见?崿。升高望三晋，黑子仅错落。风气得精悍，人性尽恢廓。每闻青云器，往往在隐约。识子吴楚间，贫贱苦不乐。手弄珊瑚钩，去欲东采药。我畏与子别，十夜梦犹愕。男儿竟何物，岁晚或可托。北风簸江浪，况也蛟龙恶。少忍待舟楫，送子岳麓脚。"}