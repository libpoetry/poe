{"id":"1019572","title":"送微文章","dynasty":"宋","author":"释重显","text":"双莲亭上送行客，菡萏清香散秋色。野兴断山云片高，孤影澄江月华白。希声险绝堪谁知，大道机存曾未可。纵辟天常立下风，安教类变丛流火。君不见梁兮阖国难滞留，千古遗恨空悠悠。君又不见魏兮小桂生寒翠，一花对雪开无休。微禅亦并联芳驾，德星文星仰萧洒。物外情深不等闲，环中趣别非轻舍。相访从容为我言，屈指多求更何者。"}