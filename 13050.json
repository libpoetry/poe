{"id":"13050","title":"宿西山修下元斋咏","dynasty":"唐代","author":"于鹄","text":"幽人在何处，松桧深冥冥。西峰望紫云，知处安期生。沐浴溪水暧，新衣礼仙名。脱屐入静堂，绕像随礼行。碧纱笼寒灯，长幡缀金铃。林下听法人，起坐枯叶声。启奏修律仪，天曙山鸟鸣。分行布菅茅，列坐满中庭。持斋候撞钟，玉函散宝经。焚香开卷时，照耀金室明。投简石洞深，称过上帝灵。学道能苦心，自古无不成。"}