{"id":"1220719","title":"美人昔燕赵","dynasty":"元","author":"周霆震","text":"美人昔燕赵，岁久江汉间。轩窗粲明霞，被服罗绮纨。頩怒恒有持，含魂讵敢攀。一朝强暴陵，相从即欢颜。倾身作歌舞，豫恐恩意阑。新声与娇态，取媚巧百端。主家隔风尘，庭宇深且完。岂无昔共处，永夜青灯寒。魂梦各所依，宁复相往还。沉沉九秋霜，履屦思蒯菅。娟娟中天月，照影留空山。盛时概无虞，末路良独难。弃置勿重陈，使人摧肺肝。"}