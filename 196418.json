{"id":"196418","title":"三纲叹·三纲首夫妇","dynasty":"宋代","author":"熊禾","text":"三纲首夫妇，大义天地侔。世人不见理，人欲滔天流。卦象利牝马，诗歌美关鸠。一阴与一阳，物物有匹逑。引手戒援溺，发言愧中冓。人道岂兽禽，今乃不尔犹。明明白昼攫，岂复人间羞。迩来六合混，不限风马牛。燕姬与越女，妙舞还清讴。倍蓰与什百，但欲称所求。一屋欲火炎，燄燄焚林丘。大则相弃捐，小亦生懲尤。六如与五耦，倾覆卒未休。衽席有陷阱，谈笑皆戈矛。天性自此夷，同气或为仇。谗言间黑白，骨肉成深仇。每恨共世子，天分太甚柔。事明易为決，何至经渎沟。不如挺之儿，处变才俱优。孝子成父美，岂是相嫉仇。家人继之睽，二女志不投。一家只三亲，恩义本相缪。乾纲一以解，涣然更莫收。升堂道既绝，徒重薰养忧。司徒久无官，经世乏远猷。架漏二千载，使我心悠悠。"}