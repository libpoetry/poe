{"id":"1247207","title":"题春雨蓝涧图","dynasty":"元末明初","author":"蓝仁","text":"云烟惨惨春林里，风雨潇潇涧声起。荷笠宜耕桑柘村，持竿欲钓桃花水。吾弟俊年多读书，生怕轩冕来相拘。布衣拟就涧边老，草坐似习山中癯。朝廷偶说通贤路，州县临门逼人去。秋天岭海下鹰鹯，落日川原肃狐兔。清才直气不入时，坐守古道冲危机。无人更扫蓝涧屋，有墓已题春雨碑。"}