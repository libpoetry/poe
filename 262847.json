{"id":"262847","title":"莺啼序·癸酉除夕","dynasty":"现代","author":"丁宁","text":"疏更暗催滟蜡，飐轻虹万转。绛心苦，微语浮烟，似说身世如茧。峭寒重、繁声渐息，前尘冉冉春云乱。趁低迷摇荡，沈宵倦怀重唤。绮户春深，麝幌夜永，正茶消醉浅。绣荷罨。莹雪窗閒，闹蛾初试金线。记牵衣、霜柑笑索，映柔靥、宫梅红展。镜帷寒、一觉华胥，赚人恩怨。轻因迅羽，碎景澄波，絮萍叹过眼。遥夜起、惊飔不定，暗雨飘蕊，片霎吹愁。摘葹长偃，圆菱罥雾，幽弦咽恨，凄禽啼黯青林月。怅归来，无力优昙绾。哀吟漫触，还寻剩墨零笺，断肠翠奁尘满。心摧逝玦，分薄惊沤，看岁华又晚。对此际、依依清影，寤寐时萦，不信真常、聚离都幻。音尘倦数，残宵难系，莲枝零落红泪冷，颤晨风、如解华年换。飙光回首全非，慢掷冰绡，蜕煤更剪。"}