{"id":"833363","title":"绮寮怨 其五","dynasty":"清末民国初","author":"樊增祥","text":"叩齿梳头才了，玉凫烟未残。又绮日、薄映南窗，垂帘处、院竹谁看。晖晖玉山照座，金貂客、一洗郊岛寒。听说诗、妙解人颐，莲花舌、似导鱼上竿。尚忆湖亭倚栏。铜瓶活火，圆瓯细蹙微澜。路远于天。更无意、乞东还。惟余昌明一盏，绿玉色、透中边。肠枯自怜。谁知饮茶足，诗更妍。"}