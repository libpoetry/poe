{"id":"771615","title":"题胡馨甫西泠饯别图","dynasty":"清","author":"许传霈","text":"我生壮志常卓荦，不好诣人相徵逐。读书不拘章句间，策时端望激清浊。君生亦独有奇气，峥嵘不负此头角。出山霖雨在山泉，夙昔襟怀思烂熟。无何烽火起天涯，满地干戈嗟逐鹿。请缨弱冠推终军，破浪长风快宗悫。丈夫效命在疆场，烈士许身冒矢簇。擒贼尤当擒贼王，匹马短褐出帷幄。鼓不失声血殷轮，伤臂未可伐斤斲。大吏以此重君才，入告天子授君禄。归脱征衣二十年，还我书生真面目。春风渡口浣战袍，秋雨床头鸣剑椟。四海虽曰歌荡平，雄飞不能效雌伏。寻诗前度识刘郎，知我今朝有鲍叔。功名自得绍家声，强仕岂肯甘栈粟。会当癸酉夏秋交，剑佩琴囊装重束。故旧无计留远行，饯别西湖话心曲。飞絮已尽柳浪青，新醅正熟酒杯绿。喟然谓此非偶然，质之画师图尺幅。画图难画离别情，黯然魂消不自觉。是时我独客吴宁，八华双岘看不足。白云洞口白云深，拟结茅庐鸣鸣瀑。既为披图题篆额，复缀斯言远道祝。祝君早日赋归来，异地同心重把握。还当拓地明圣湖，践约六桥与三竺。"}