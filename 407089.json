{"id":"407089","title":"木兰花慢","dynasty":"近现代","author":"茅于美","text":"春来还恍惚，梦回处、欲成秋。怕天上人间，无端风雨，做弄閒愁。看云外星河转，正横空万籁撼高楼。新柳系船难稳，芳韶过眼难留。白蘋杜宇满汀州，搴折恨无由。愿解佩湘皋，斫冰积雪，桂棹兰舟。万里登临纵目，望千帆、天际去悠悠。血泪不应挥尽，长江自古东流。"}