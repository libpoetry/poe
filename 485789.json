{"id":"485789","title":"寄友人","dynasty":"明","author":"王泽","text":"我本东海人，家住东海头。自从丱角时，便向西州游。迩来西游十九载，夜夜思归梦东海。此身厌逐戎马间，落魄惟存壮心在。今年始欲向东还，便将归老天台山。相随仙人养鸡犬，笑弄绿水桃花间。况闻溪上桃已熟，仙女婵娟面如玉。春风绾结双绿鬟，舞腰解按山乡曲。去年群仙遥见招，谓予自是王子乔。山中何尝识酒禁，日日烂醉吹璚箫。昨日才经四明道，故人相见惊绝倒。间关万死得生还，颜色还同旧时好。忽闻天吴落海隅，到海要拾明月珠。大风三日撼天黑，海底吹折红珊瑚。洪涛如山老蛟怒，白日江皋塞烟雾。仙山咫尺不得归，目送冥冥塞鸿去。棹舟惆怅却西回，侧望仙山心欲摧。空怀帝子芙蓉阙，遥望中天雨玉台。愁来昏昏枕书睡，呼酒狂歌不成醉。丈夫出处真可怜，往往长遭不如意。作书为谢丹霞仙，金堂石室无清缘。有心未罢秋来约，更待秋风海月圆。"}