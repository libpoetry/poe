{"id":"685835","title":"七夕四首","dynasty":"明","author":"冯琦","text":"银汉清秋万里遥，月开妆镜桂云消。可怜精卫空填海，不及天孙鹊驾桥。天空露下夜如何，漫道双星已渡河。见说人间方恤纬，可知天上欲停梭。一水盈盈会转稀，敢从天汉问支机。弹冠吾欲趋朝省，闻道君王已曝衣。月明秋淡曙河微，脉脉新愁理旧机。为问七襄何日就，西征吾欲赋《无衣》。"}