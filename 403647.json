{"id":"403647","title":"高阳台 其二 再赋绿阴","dynasty":"近现代末当代初","author":"白敦仁","text":"曲槛招凉，虚檐借影，谁家飘麝池台。无限离愁，斜阳楼下新灰。朦胧几树暄禽弄，是当时、手种官梅。任暄风，换叶移枝，犹梦花开。云阶月地从伊阻，叹无春院落，更费安排。苦雨凄烟，天边消息难猜。伤心最是垂杨陌，燕辞巢、客未归来。近窗纱；怕听商歌，寒水楼隈。"}