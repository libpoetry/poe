{"id":"301618","title":"水调歌头·和方骏平庚午秋鸣社郑质庵鸳湖泛月韵","dynasty":"现代","author":"邹韬","text":"光霁两年隔，订约共寻秋。坠欢重儗相续，李郭许同舟。君已尘容销瘦，我更鬓丝憔悴，岁月去悠悠。纵寄色空界，飘泊一沙鸥。忆俞子，悲笠叟，罥新愁。风摇烛影，还不知、世界浮沤。百岁虚名谁重，万代虚荣无用，死后两边休。为问达观子，何日赏鼋头。"}