{"id":"577667","title":"柬慎斋唐经历兼示戴伯贞春雨先生","dynasty":"明","author":"陈琏","text":"圣主开昌运，贤才集盛时。朝廷尊贾董，廊庙重皋夔。儒术时兴举，魁星夜陆离。公由科第进，政学古人为。桂席流芳远，薇垣赞画奇。每嗟慕蔺久，复恨识荆迟。润物怀春雨，停云忆紫芝。斯文蒙眷恋，教化赖维持。绿水红莲幕，苍梧翠竹姿。贞清心自洁，慎独孰能欺。案牍灯前稿，梅花岭外诗。高风时共仰，翘首一相思。"}