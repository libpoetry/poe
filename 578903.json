{"id":"578903","title":"五色雀","dynasty":"明","author":"王佐（汝学","text":"五色雀，小凤凰。五方色白黑青黄，绛者为长提其纲。飞上高枝恰一双，召呼东西北中央。四林收声低翼翔，白黑青黄罗绛傍。尊卑秩秩如有常，宛若大汉龟兹王。小小乾坤从翕张，复贯造化知雨旸。大旱一出雨则滂，久雨才见阴转阳。一羽至末关休祥，况乃应治真凤凰。"}