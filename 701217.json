{"id":"701217","title":"同刘亲家何凝生诸子登飞来绝顶","dynasty":"明","author":"黄公辅","text":"霁日晴云挂暮篷，飞来高插隐琳宫。谁将物外烟霞趣，点缀天然造化工。仿见彩虹淩碧汉，随闻清籁起芳丛。重游此日欣携侣，豁尽烦襟胜概雄。才到飞来兴便腾，二禺峻立若为朋。灵泉滴沥鸣清涧，古刹参差隐翠藤。何必更寻飞殿迹，相将且踏野云层。词人几度留题去，水色山光也倍增。"}