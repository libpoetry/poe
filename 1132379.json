{"id":"1132379","title":"次韵虞退夫除夕七绝句","dynasty":"宋","author":"魏了翁","text":"太极光阴不计年，圣贤千古此周旋。九夷自陋吾何与，长在回瓢点瑟边。从渠满腹贮千年，遮莫挥毫动百篇。入到圣门无一事，东西日月自行天。将军元自敬延年，明主何曾弃浩然。自分康时了无策，故山多少未芸田。已是秋阴误有年，泰交倏变震乘乾。阿香夜夜惊春梦，推出新悲上鬓边。长叹熙丰祐圣年，偏轻偏重几番船。谁能装载亭匀了，多著男儿尽力牵。又叹崇宁宣政年，无端亡虏误开边。谁能为我惩前辙，早挈江山入舜甄。虞倩思亲感岁年，归心巫峡暮云前。乖逢逝止那能料，静倚閒云看大川。"}