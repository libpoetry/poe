{"id":"1111188","title":"郑通判同年挽词","dynasty":"宋","author":"许及之","text":"人物吾乡行秘书，功名末路坐题舆。只教副墨传蛮徼，不得雌黄到石渠。临事孰如仁者勇，著书犹是道之馀。推尊文行铭辞好，无愧当年叹起予。惊心同榜渺参辰，回首龙飞四十春。不慭此翁天实惜，欲论心事我谁亲。百年风月归吟笔，一代仪型落后尘。正尔棘心吹泪苦，石塘东望更沾巾。"}