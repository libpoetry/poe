{"id":"466854","title":"咏馨岁暮见怀且屡以多作诗为劝戏荅三首","dynasty":"当代","author":"李达","text":"为君试说南山陲，斸苔移石归迟迟。风日雨露敢轻忽，鱼虫草木须扶持。自安庸福天不妒，为耽佳句心已疲。比年自号无能子，莫向人前哦此诗。松与菖蒲次第栽，屋小却拄乾坤开。汲泉早计水仙舞，移竹要防山鬼来。冷淡生涯推不去，周旋俗客闻应回。惟君丘壑意颇切，更待浊醪倾一杯。山中秋冬莫夜行，除却昏黑虫悲鸣。午枕醒来夕阳在，黄叶踏尽红枫迎。屡过佛寺借经卷，偶问老农知树名。识得菩提待他日，与君宴坐说无生。"}