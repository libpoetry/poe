{"id":"292366","title":"水龙吟·次韵和古微虎邱","dynasty":"现代","author":"张仲炘","text":"倚空晴塔孤凌，万山环秀舒莲掌。年年载酒，翠微高处，瘦筇无恙。楼阁排云，繁华却羡，昔人佳赏。正箫沈鼓寂，新霜落叶，依然作、琤瑽响。才悟色空真相，对黄花，梦萦秋想。兴犹不浅，龙吟一曲，临风高唱。联襼京尘，旧欢馀几，与君同怅。便飘萍也好，隔篱呼取，尽杯中酿。"}