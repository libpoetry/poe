{"id":"458150","title":"三峡作","dynasty":"当代","author":"卢青山","text":"我来立坝顶，心神惕而壮。下视深青冥，危躯难自掌。微波生平湖，四维延何广。渺接圆苍间，水天不能两。天雾向水沉，水岚蒙天上。隐约横群峰，苍茫非一状。坝底正泻洪，雪云喷千丈。堕击如雷砰，怒鼓昌狂浪。回涡震岸堤，推排孰可挡。渐远联众流，直向东海往。行行半中国，朝市附流长。自古冯夷凶，以我民为享。吁嗟此奇功，一切制万恙。复恐微有失，转为中国葬。仰首自沉吟，阴云布天壤。一鹰缓其姿，晾翼信游荡。"}