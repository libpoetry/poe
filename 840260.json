{"id":"840260","title":"渡白鹭湖","dynasty":"清末民国初","author":"缪荃孙","text":"西风瑟瑟吹菰蒲，舟人唤渡白鹭湖。湖光玻璃一色铺，湖波活翠明双矑。翠波潋滟新痕缬，波卷苇花白飞雪。布帆掠波作三折，波影疑是狂龙掣。沙滩惊起闲鸥眠，鸥飞乱点波心天。昔时莲叶何田田，莲花落尽流寒烟。寒烟一片碧无缝，风定夕阳红不动。渔舟欸乃歌相送，客心恍入江南梦。"}