{"id":"1220339","title":"明皇教笛歌","dynasty":"元","author":"吴当","text":"绿杨烟袅春昼长，沉香亭北万花香。君王制得清平曲，教与花前吹凤凰。玉靥生霞春梦起，閒愁不上蛾眉里。欲使娇声发绛唇，为调新谱传纤指。绝世曾闻玉树歌，调成新曲更情多。人间吹作无穷怨，白日深宫奈乐何。曲中更奏霓裳舞，谁信渔阳有鼙鼓。骊山宫树起秋风，肠断香消马嵬土。"}