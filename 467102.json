{"id":"467102","title":"街市小景与斯奋严霜同咏十首","dynasty":"当代","author":"陈永正","text":"记得麻石上，群儿坐斗口。长大偶相逢，匆匆一颔首。大姐呼二姐，二姐呼妹子。妹子怏怏行，携瓶买盐豉。黄昏骤雨来，流淖街心聚。沿墙觅路行，一笑恰相遇。骑楼新晾衣，馀水滴人发。恰似云山南，过雨万竿压。月出曲巷曲，中夜未天半。檐底无人来，小立觉微唤。新妆海上云，纷披为谁春。莫挽前年髻，莫觅前年人。为爱春风生，不惜春裙薄。马路多少年，保取长欢乐。拂去衣上花，相随原只暂。可怜香在心，一夜未曾减。倚门谁家郎，众里香可觅。浴罢衫子凉，盈街月一色。昨夜雨浸街，今朝渐入户。顽童竞水嬉，翁媪大嗔怒。"}