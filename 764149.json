{"id":"764149","title":"绛都春 秋夜感怀，寄方虎用其年元夜韵","dynasty":"清","author":"宋荦","text":"炎蒸才谢。正暮云敛尽，银河斜挂。莺燕风流，荷芰繁华，梦还惹。此时旅况何如也。举目见、新霜沾瓦。青荧灯火，纸窗竹屋，狂吟闲写。中夜。追思往日，向金门执戟、竞夸裘马。一阵西风，又送羁人，燕台下。急须觅破衣残帕。同学者、相逢如乍。且寻江表徐陵，月明词话。"}