{"id":"560442","title":"白云上人三香图","dynasty":"明","author":"徐庸","text":"春风三种清相并，玉骨冰姿试妆靓。弟是山樊梅是兄，山谷老人曾赋咏。鱼龙寂寂江沄沄，明月正中清夜分。珠宫酒醒不成寐，起踏浪波如踏云。缟袂飘摇隔烟峰，仙游肯逐阳台雨。断肠三弄入瑶琴，破梦一声惊翠羽。盈盈小白无纤埃，楚腰一把春徘徊。樱桃未点樊素口，索笑含情娇满腮。白云讲师爱之溺，浑同古人有诗癖。从兹移入清净地，雅称无香又无色。"}