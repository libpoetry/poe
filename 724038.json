{"id":"724038","title":"和王长史卧病诗","dynasty":"南北朝","author":"谢朓","text":"崥岫款崇崖，派别朝洪河。兔园文雅盛，章台冠盖多。渊襟眷睿岳，燮赞动氓歌。顾影惭騑服，载笔旅江沱。缟衣分可献，琴言暧已和。青皋向还色，春润视生波。岩垂变好鸟，松上改陈萝。日与岁眇邈，归恨积蹉跎。愿缉吴山杜，宁袂楚池荷。清风岂孤劭，功遂怀曾阿。勿药良有畅，荏苒芳未过。幸留清尊味，言藉故田莎。"}