{"id":"1240433","title":"壬午九月九日与郭希仲纪叔维马希远饮周景文晚香堂上纪画墨菊马鼓琴既而各赋一首","dynasty":"元末明初","author":"陈秀民","text":"去年登堂三月三，主人置酒浇春衫。今年登堂九月九，堂上主人复多酒。马生弹琴纪生画，郭子题诗美如炙。四明狂客醉欲倒，菊花插帽秋光好。百年节序能几逢，人生会合何其少。人生会少将奈何，为君起舞为君歌。歌残酒尽更须酌，莫待他年白发多。"}