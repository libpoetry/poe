{"id":"915267","title":"西斋旧无竹予归自毗陵斋前忽有竹满庭盖墙外之竹迸逸而生此也喜而赋之","dynasty":"宋","author":"杨万里","text":"平生取友孤竹君，馆之山崦与卜邻。风衿月佩霜雪身，只谈风节不论文。我开西斋对清润，每嫌隔窗不相近。别来桃李一再花，我长在外君在家。归来西斋挂窗处，此君忽在窗前住。绕墙检校无来路，此君来路从何许。向来先生初出去，遣猿看墙鹤看户。如何鹤睡眼未开，此君一夜过墙来。明朝稚子满庭砌，豹文玉骨龙苗裔。春风吹堕锦衣裳，仰看青士冠剑长。先生岂惜窗前地，与君同醒复同醉。"}