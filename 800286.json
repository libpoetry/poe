{"id":"800286","title":"赠太仆卿高公挽诗","dynasty":"清","author":"宋荦","text":"乌石峰高穴貙虎，赤狐跳踉黄狨舞。血牙脔炙气益粗，红帕抹首锦缠股。妖氛一夜连汀漳，盱黎城边波沸汤。太守弓刀夜乘障，不识真卿作何状。七尺誓与孤城俱，变生肘腋谁周防。呜呼南八真男儿，壮士隐忍欲有为。不成死耳肯作贼，衔须茹刃甘如饴。玺书褒忠主恩厚，汗青焯焯行不朽。颜舌段笏今有无，杏山铁汉建昌守。"}