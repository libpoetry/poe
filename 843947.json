{"id":"843947","title":"伯平复叠前韵以坚游吴之约再酬两章并答来书","dynasty":"清末民国初","author":"陈宝琛","text":"壮不如人况暮年，任从时世笑诗颠。未应八表同沈陆，无那群飞正刺天。久矣畏牺宁羡绣，㗳然伏枥忍加鞭？怪君多事供描画，簸秕扬糠例在前。风景新亭似昔年，诸君努力好扶颠。死生夸父能忘日？行止驺人本任天。一诺敢渝嵇吕驾，九原犹梦祖刘鞭。悬知相见翻成怆，历历开元在眼前。"}