{"id":"446739","title":"水调歌头   甲戌中秋，雨，步东坡韵","dynasty":"当代","author":"蔡淑萍","text":"人在万山外，月在几重天？可堪客里中秋，去岁复来年！三尺阳台立遍，满目烟笼雾锁，一雨一层寒。淅沥正盈耳，点滴到心间。负西窗，灯如幻，照无眠。纵然眠得，应无蟾影梦中圆。漫道深盟坚誓，还怕终成一笑，此意渺难全。红叶明朝好，何处寄婵娟？"}