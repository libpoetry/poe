{"id":"692602","title":"郊祀恭侍大驾宿斋宫有作","dynasty":"明","author":"杨荣","text":"六合尘清化日熙，南郊有事致斋时。煖回玉殿春光早，漏转铜壶夜景迟。五色云霞依凤辇，九天星斗映龙旂。侍臣肃睦惟瞻仰，满袖天香近紫微。虎旅龙骧列两阶，翠华今夕驻蓬莱。圣心亹亹祈天眷，星象森森拱上台。已喜祥光调玉烛，更看和气蔼春台。礼成明日同称庆，歌颂无能愧谫才。"}