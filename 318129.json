{"id":"318129","title":"沁园春·同其年咏菜花","dynasty":"清代","author":"张夏","text":"一望金铺，接段分邱，长堤短塘。羡欺桃压李，连天烂漫，迎风著露，遍地飘飏。挑荠才过，踏青至此，试戴钗梁问可妨。花间谱，便君臣悬隔，欲赛姚黄。何须列幕登场。但唤彻、提壶醉夕阳。看村村榆社，陈茵布褥，年年农月，趁暇寻忙。寄语高人，莫怀兰菊，妙手唐垓写素肠。留春住，讵菜园羊踏，梦落沧江。"}