{"id":"1062730","title":"昔我往矣思君子也高阳之从事过瀛之野作河广诗而匿其名使者唐侯独见而知之故赋是诗","dynasty":"宋","author":"赵鼎臣","text":"昔我往矣，作为此诗。凡百君子，谅不我知。惟彼硕人，眷眷怀顾。彼何人斯，可与晤语。召彼故老，周爰咨询。予忖度之，所谓伊人。实获我心，将恐将惧。颜如渥丹，畏此谴怒。维彼硕人，顾我则笑。如切如磋，匪怒伊教。自古在昔，哀鸣嗷嗷。袖如充耳，莫我肯劳。嗟我农夫，出自幽谷。如蜩如螗，其何能淑。维彼硕人，追琢其章。欲报之德，不可弭忘。"}