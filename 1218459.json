{"id":"1218459","title":"余观近时诗人往往有以前代台名为赋者辄用效颦以消馀暇 其九 凤凰台","dynasty":"元","author":"岑安卿","text":"万里长江东入海，千年高台今尚在。当时谁道凤凰来，览德何人足相待。凤声悠悠梧叶空，谪仙文采流长虹。跨鲸一去不复返，后人欲语羞雷同。海上三山渺何许，群仙骑凤隔风雨。登临空咏谪仙诗，白鹭斜飞过秋浦。"}