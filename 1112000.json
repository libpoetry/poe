{"id":"1112000","title":"五用出郊韵三首","dynasty":"宋","author":"吴潜","text":"寄语头衔水利官，堤防莫作等闲看。田畴虽幸收成早，沟浍犹疑灌溉残。劝课农桑心独苦，丁宁父老吻应乾。米从布袋痴儿事，我辈须知稼穑难。看他南亩十分收，归去来兮事尚悠。梦里便寻青栎社，生来几过白蘋洲。向前七帙无多岁，更后三朝即半秋。如电如阴如幻境，还知生熟路头不。冥鸿本拟与鸡连，一笑西风沆瀣前。放步退来元有地，从头算去莫非天。可怜高举抟风翮，争似低飞饮露蝉。若使危机能彻底，盈虚消息岂其然。"}