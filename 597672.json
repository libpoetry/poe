{"id":"597672","title":"自关塞归将北上寄苏道先时苏谪居浙东","dynasty":"明","author":"林大春","text":"去年分袂忽西游，离怀世路空悠悠。却从燕赵走河洛，欲乘紫气凌青牛。紫气微茫不可见，关山浩荡若为愁。仰天长啸更西去，朝行暮行边塞头。边场风色满眼新，平沙荒碛半胡尘。日暮独吟古战地，白草茫茫愁杀人。胡笳何处入云哀，烽烟又报白登台。三月大河尚冰雪，虏骑冯河踏雪来。逐北正思汉飞将，中夜昂藏动星剑。欲请长缨缚左贤，归来疏奏未央殿。论兵愧乏卢龙策，作赋空惊梁兔苑。兔苑词人称绝奇，一时冠履尽追随。临川翻怜骤雨笔，宋玉总愧雄风辞。羌云陇树非吾土，东望沧溟万馀里。揽剑翻然下朔方，王孙惜别骊歌起。佩玉珊珊送玉人，兰芷纷纷忆公子。归向秦川正暮春，去时倾盖转相亲。索居已就兰若远，门前车马何諠嗔。题诗仍留长乐观，祖道重开灞浐滨。主人投辖意良苦，贱子驱车辞已勤。竟去三秦指百粤，还趋江汉循河津。可怜赤地几千里，区区欲效淮阳臣。春尽未嗟行路难，太行回首更西看。篮舆偏念仆夫苦，每从险仄傍银鞍。银鞍飘忽洛阳转，访旧夜宿黄泥阪。兴亡战处迹已陈，今古繁华事空叹。山径周驰愁郁纡，翻忆关河势空荡。长城万里连霄起，黄河九曲来天上。前朝陵庙宛依然，百代遗文馀断简。游览忽销旅客愁，恨不移置怀人眼。一从别后两茫茫，奇文胜迹空中玩。风前倚棹入匡庐，雨际题诗招惠远。四月薰风五岭东，故山归及荔枝红。亲颜顿开游子至，秉烛相看梦寐中。綵衣起舞为亲寿，老亲犹念别离久。满堂宾客尽含愁，相宽更酌荷花酒。幼女出门问父谁，山妻脉脉重回首。酒阑客散扇枕罢，洞房涕泪询安否。青镜朝临尘土容，当日妙年成老丑。人生离别宁足论，但念年华暗奔走。何况区区身外名，底事谁能为不朽。秦中洛浦帝王都，当年帝业今何有。抵应长醉杯中物，百年愿结神仙友。誓将及此爱吾庐，犹诵诗人畏简书。因记天涯留宿约，拟从江上问谪居。秋云淡淡秋水多，已办青钱易棹歌。便期明发渡江去，迁客有酒定如何。"}