{"id":"701399","title":"庆徐相国","dynasty":"明","author":"黄廷用","text":"今皇端拱垂衣日，调鼎还归济世才。正合岁功周一纪，欣毛相业动三台。渥恩特诏春宫宴，殊锡频承中使来。更有龙章光紫阁，分明出自帝心裁。一品元臣十二年，论思长在圣君前。昌期白首情偏洽，午夜丹心梦亦悬。翊运中兴明日月，筹边朔漠净风烟。虞廷快睹夔龙在，功叙新歌入管弦。"}