{"id":"814639","title":"再和荫庭二首","dynasty":"清","author":"郑用锡","text":"老夫归计问耕渔，新筑吟窝徙旧居。僻地无尘留静境，凌霄有竹爱吾庐。敢誇门地称通德，尚望儿曹读父书。我本疏慵忘宦况，为牛为马任呼余。一卷陔华乐养亲，依然海上作閒人。挂冠早见辞天阙，漱石长思问水滨。得藉丘园娱晚节，且培林木对芳晨。角巾已遂柴桑愿，省却浮名绊此身。"}