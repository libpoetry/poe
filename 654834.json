{"id":"654834","title":"题鲜于渊学士遗墨","dynasty":"明","author":"倪岳","text":"皇颉久不作，史籀亦已尘。古学既凋丧，古制遂沉湮。文繁世愈降，作者日维新。春蛇复秋蚓，萎薾何足珍。有美渊学士，运笔如有神。翰墨盈海内，声华重儒绅。悠悠百年后，继之更何人。开卷抚遗迹，黯然忽悲辛。商敦与周鼎，此器谁为陈。图书道如在，会见风俗淳。"}