{"id":"1037256","title":"哨遍","dynasty":"宋","author":"无名氏","text":"太皞司春，春工著意，和气生旸谷。十里芳菲，尽东风、丝丝柳搓金缕。渐次第、桃红杏浅，水绿山青，春涨生烟渚。九十光阴能几，早鸣鸠呼妇，乳燕携雏。乱红满地任风吹，飞絮蒙空有谁主。春色三分，半入池塘，半随尘土。满地榆钱，算来难买春光住。初夏永、薰风池馆，有藤床冰簟纱橱。日转午。脱巾散发，沈李浮瓜，宝扇摇纨素。著甚消磨永日，有埽愁竹叶，侍寝青奴。霎时微雨送新凉，些少金风退残暑。韶华早、暗中归去。"}