{"id":"872825","title":"钱检法及代期以诗告别因次其韵","dynasty":"宋","author":"仲并","text":"昔年两岸柳，逢春正依依。扁舟转河曲，风光随处宜。弹指岁云何，秋风橘柚垂。折腰得斗粟，未救臣朔饥。儒宫一何有，惜哉壮观隳。采采池中芹，乱葑迷涟漪。萧条住槐市，庭空蔓草滋。丹雘堕煨烬，草木含疮痍。永怀千古人，杂佩思报之。我乃但便腹，未免儿辈嗤。斯辰况多艰，每怀废晨炊。畴昔请长缨，唾手平龟兹。西略收咸京，北伐空鲜卑。坐令王室尊，国风无黍离。力微不办此，千愁锁修眉。承惠谢微官，一室投荒陂。吴山险可攀，吴水清可窥。胜概苦邀予，投绂今去迟。王孙定伟器，尺璧无纤疵。枯棋屡贾勇，佳篇仍致师。一日不会面，悠悠勤我思。大轴插牙签，细字攻毛锥。朝廷罗群公，如君沧海遗。勿学贫贱交，自比山林姿。誓将友麋鹿，终焉寄锄犁。况君秀眉宇，异世元紫芝。新诗落我前，醉眼眩珠玑。言多意无他，恋恋新相知。男儿各行役，盍簪宁无时。期君在岁寒，素心无自违。君看千年柏，岂惮霜雪欺。慎勿倚市门，美货当自怡。怀璧忌暗投，按剑古所悲。吴门三年淹，冲天在一飞。征涂加餐饭，秋晚多寒晖。求仙岂浪语，渺茫那可期。行行快著鞭，献纳黄金扉。勿作儿女别，泪下如绠縻。我方戒多语，念念知昨非。恨无锦绣段，酬君黄绢辞。"}