{"id":"661425","title":"再叠图茔致思四首 其二 象峰东麓","dynasty":"明","author":"史鉴","text":"茫茫天地间，寿者何其少。哀哉象峰麓，孤坟埋百草。下有潜寐人，长夜无时晓。当其盖棺日，孤儿未离褓。抱道竟不施，策名空太蚤。郡守解怜才，于焉卜其兆。穿中既深锢，营旁亦高燥。儿今立要津，英名流四表。褒封贲泉壤，奎章掞天藻。夫君身后名，有如白日皦。"}