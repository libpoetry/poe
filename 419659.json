{"id":"419659","title":"渡江云 读青梅馆诗词稿有怀曩日里中文酒之欢，依声赋此，感不绝心","dynasty":"近现代","author":"姚鹓雏","text":"江湖清绝处，菜佣酒保，也似六朝人。绮辰联俊侣，刻烛传觞，拈笔已如神。鸥闲鹤瘦，料只应、啄雪眠云。听历历、烟中鸾凤，长啸出苏门。逡巡。星飞斗没，海浅桑生，便重寻旧隐。空想象、花前邛竹，雨里纶巾。匡山头白归来晚，负杜陵、诗句殷勤。谁更共，一尊细与论文。"}