{"id":"806595","title":"沁园春八首 其一","dynasty":"清","author":"蒋士铨","text":"归与归与，钟山之英，草堂之灵。看阜属蒋侯，小姑相倚，墩乃谢传，介甫何争。一片江山，六朝金粉，著我其闲亦有情。无名氏、是南州孺子，东郭先生。有时醉笔纵横，定题遍、江南泾翠屏。喜溪犬图书，扁舟安稳，孺人稚子，寿母康宁。画里携家，花时载酒，吴越风光次第经。缁尘里、问驴车辛苦，名宦谁成。"}