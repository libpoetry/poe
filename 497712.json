{"id":"497712","title":"题羲之观鹅图","dynasty":"明","author":"岳正","text":"洛阳天子身衣青，典午横被清谈倾。群公各收新亭泪，诸王独擅江东名。王家子弟谁如玉，郎君解坦东床腹。内史由来是散阶，右军未必非雌伏。鞠花嗅罢倚高秋，眼中怀祖齐蜉蝣。痴儿翻据台司榻，羽觞漫作兰亭游。填膺豪气弸莫过，时于行草露棱角。能雄百代翰墨场，龙跳天门虎卧阁。白鹅修颈西复东，潇洒颇与吾意同。风情一点当时目，至今传写画图中。"}