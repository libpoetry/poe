{"id":"291686","title":"烛影摇红·题虢国夫人素面朝天图","dynasty":"现代","author":"寇梦碧","text":"影转参旗，百花春隔龙池晓。天颜咫尺认依稀，还仗灵玑照。毕竟承恩在貌。炫瑶妆、修蛾淡扫。青丝稳控，凤佩低摇，蝉云轻袅。阿睹传神，繁华重忆唐天宝。宣阳里外斗车风，策电千街笑。钿粉筝尘尽杳。甚匆匆、人天一觉。惟馀新月，犹学宫眉，陈仓谁吊。"}