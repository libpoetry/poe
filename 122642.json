{"id":"122642","title":"腊月村田乐府","dynasty":"宋代","author":"范成大","text":"冬舂行腊中储蓄百事利，第一先舂年计米；群呼步碓满门庭，运杵成风雷动地。筛匀箕健无粞糠，百斛只费三日忙；齐头圆洁箭子长，隔箩耀日雪生光；土仓瓦龛分盖藏，不蠹不腐常新香。去年薄收饭不足，今年顿顿炊白玉；春耕有种夏有粮，接到明年秋刈熟。邻叟来观还叹嗟，贫人一饱不可赊；官租私债纷如麻，有米冬舂能几家。"}