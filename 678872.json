{"id":"678872","title":"寓金陵寄舍弟十二校书以识别怀兼忆二侄","dynasty":"明","author":"郑瑛","text":"吾祖昔葬龙腰峰，石边种子今作松。吾家旧住凤池曲，庭前种笋今成竹。人生变幻那得知，儿时自谓长若斯。一朝蹉跎各老大，况乃落魄天之涯。天之涯，何淡荡，功名未睹心犹壮。母在宁论鲍叔心，官卑不改陶潜况。去年风雷建中过，斗酒慇勤奈别何。老樵丈人发诗箧，万素将军赠剑歌。别来欲度云霄里，羽翼空摧溟渤水。鸿雁天边落日低，鹡鸰原上秋风起。冕旒二子近何如，客久都门未得书。马首明朝忽西去，何由见尔唾成珠。"}