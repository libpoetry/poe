{"id":"672363","title":"屋漏","dynasty":"明","author":"吕㦂","text":"山州土疏陶瓦恶，鼠窜鸦争勤脱落。去来廨吏更几人，况乃郊居远城郭。今春补葺聊预防，我出经旬飓风作。檐前老树夜堕枝，睡美妻孥免惊愕。归来未雨尚未虞，岂意淋浪忽从昨。斜风直注无处乾，行坐都妨足常阁。心同杜甫千厦悲，迹异卢仝数间乐。布衾尽湿自起薰，书卷频移烦束缚。达人无入不自如，内重容颜时妍约。吾侪佐秩未云薄，散地何曾庇民瘼。去去凭谁荐称鹗，早归亦有先庐托。"}