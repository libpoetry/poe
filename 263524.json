{"id":"263524","title":"生日湘东公宴夜还行雪阻风待缆鸡鸣始至","dynasty":"现代","author":"王闿运","text":"积雪初晴冰不坼，湘干车马踏瑶璚。冰弦玉笛寒更清，群公张宴敷重席。良辰见招余降辰，饮宾恭命从介僎。垂髫黄口愿观乐，华镫细罽香氤氲。玳筵管长未终曲，三更紞鼓回明烛。席间歌韵犹绕梁，船头桨声如轧玉。中流风急湘波高，颓云四合寒雁号。渔镫尽黑城郭暗，孤舟篙折乌篷摇。二雏敛翼不唧唧，忽如荒江失樯楫。芦中夜雪呼不闻，冰天万里炊烟绝。舟轻火灭风更颠，呼僮一笑且藏船。穷途岁暮有羁旅，老幼关河常屡年。此时端坐百虑静，万事从心不由境。坐中阶下一翻覆，乐极悲来在俄倾。列炬来迎凫雁惊，层楼列榭眼中明。归来只话宴游乐，冰雪萧条非世情。"}