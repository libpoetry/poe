{"id":"840682","title":"吾邑土风尚朴留心文献者少故乡先辈著述传本日稀比年祝丹卿颇事提倡谢幼陶力任编校印成顾氏江上诗钞又辑续钞搜访故家编印江阴先哲遗书亦成十馀种风气为之一振赠诗张之二首 其一 赠幼陶","dynasty":"清末民国初","author":"夏孙桐","text":"乡贤著述夥遗珠，梨枣艰难惜道孤。何幸羽陵收散佚，竟从筚路启荒芜。编摩藏说李如一，校勘名家赵敬夫。先辈风流今未远，会看纸贵比鸿都。"}