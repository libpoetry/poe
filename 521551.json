{"id":"521551","title":"新蔡张孝子以乙丑岁寿七十其子什贰守松江松人为瀛海奇观图以赠为赋长句","dynasty":"明","author":"顾清","text":"海山桃花千岁红，海日下照珠玲珑。诸山卓立金芙蓉，直上正值浮离宫。飞霞紫气流无穷，缟衣孤骞背青空。下视六合尘溟濛，尘区逼隘鸟触笼。井蛙瓮鸡纷蠛蠓，划然翘首骇所逢。欲往从之渺难踪，先生七十颜如童。前身乃是浮休翁，别来海波几桑蓬。旧游历历宛目中，七还九转非吾功。至行自与神明通，丹台峨峨银阙重。姓名已隶东皇公，他年飙轮许相从。还驾此，鹤来江东。"}