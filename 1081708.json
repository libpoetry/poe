{"id":"1081708","title":"次韵葛鲁卿送示近作一通二首 其二","dynasty":"宋","author":"沈与求","text":"君侯胸次多筹策，岁晚翻为江海客。小隐方营一把茅，幽寻定费几两屐。公心落月印寒潭，出济巨川归筑岩。追还正始游戏事，聊为风骚作指南。我有幽忧如酒癖，起诵君诗春寂历。天公下取气凌云，神物护持光满室。老矣怀归葑上村，倚公佳句谱桐孙。须公拯危纾旰食，快写车攻刊乐石。"}