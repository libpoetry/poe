{"id":"786511","title":"閒居遣怀放歌二首","dynasty":"清","author":"洪繻","text":"生天当在诸君后，成佛要在诸君前。居前不肯使人轾，居后岂肯使人轩！丈夫抑郁居世间，谁为浊清谁愚贤！泉石巢、夷与握臂，庙廊伊、葛与比肩。尔时雌黄俗人眼，妇竖毁誉皆可怜！至今陋巷有千秋，当日东家无一廛。我生位置将何处，吟哦七字或可传。后有渭南、前青莲，世上浮名尘与烟。所叹岁月华吾颠，再见沧海为桑田。平生钓龙屠鳌手，放废一朝到九渊。走狗斗鸡称行辈，来牛去马同神仙。素丝可缁石可磷，要存吾白完吾坚。解衣盘礴画图史，散花烂漫女婆禅。糊涂羹对鸱夷酒，裸袒二虫作周旋。晞身阳阿濯汤谷，出入渣滓冥冥先。上至列缺望大壑，峥嵘无地廓无天。南海帝倏北海忽，何日回斡成大千？我时腰缠骑鹤去，谪仙一醉三千年。"}