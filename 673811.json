{"id":"673811","title":"石鲸歌","dynasty":"明","author":"左国玑","text":"汉主凿昆明，斩地巨鳌死。刻石为鲸鱼，扬鬐弄波水。千年事往不可还，石鲸散失天地间。偶从睹此异代物，苍鳞剥落苔生斑。吞流吸海犹掀口，耳边彷佛惊雷吼。白昼烟昏风雨来，只疑拔起横天走。君不见铜驼已没荆棘中，金茎荡析今成空。古时故物尽尘迹，石鲸何用悲秋风。"}