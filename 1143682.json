{"id":"1143682","title":"世之咏物者采春花而落秋实余欲矫其失作冬果十咏 柑","dynasty":"宋末元初","author":"方一夔","text":"橘橙吾臭味，岂特是情亲。三寸燕南异，一双瓯水珍。色包金错晚，香擘玉纤春。无复承平事，天恩遍贵臣。果绿景初好，花开日正寒。嚼香流玉瀣，分熟剪金丸。淮枳标殊性，瓯柑并二难。无人徵包贡，蓬殿泪阑干。人皆遗外像，尔独取皮毛。露颗团黄玉，春枝剪绿袍。捣齑烧雨韭，飞缕荐霜螯。南橘应同派，谁云仆命骚。自是雪香骨，风霜阅四时。纸包防虿尾，泉浸浴琼肌。不作离愁斧，能为润肺医。看渠津润处，诗就已涎垂。秦燕千树地，富贵出山庄。外作猬毛磔，中含鸡子黄。悬枝开霁日，芽绿候春阳。每忆和儿炒，如今去故乡。共祖青龙寺，分支金谷湄。捣生澄水漆，摘熟剥霜皮。半啄馀秋鸟，群偷缚夜狸。长卿消病久，清冷慰诗脾。万株名古寺，近复说东阳。翠树骈赪卵，烧空炯夜光。果堪凉渴朔，叶复草颠张。欲上潼江去，寻思石蜜霜。有木出蛮乡，生居万仞冈。凌烟图朽质，中水濯青裳。细剥琼肌瑩，香浮雕俎光。尸虫穴何处，食果得奇方。辛苦学淘河，寻根不仗柯。千虬蟠下土，尺玉浸清波。自笑抽丝乱，从渠凿窍多。谁分冰片片，一醉洗沉疴。种自涂林得，名随博望来。半因霜虐重，多为雨淫开。粒破冰生骨，房分珠带胎。玉匙飞一饷，为我配金罍。"}