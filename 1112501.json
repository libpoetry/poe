{"id":"1112501","title":"挽显肃皇后词五首","dynasty":"宋","author":"张扩","text":"珍符开瑞玺，象服备袆褕。德盛仪千载，名尊母两朝。流风厚麟趾，剩馥播桃夭。羽卫今何处，云深惨莫招。俪极承平日，徽音盛一时。却奢崇大练，纳戒上清规。事逐浮云变，人惊夜壑移。三吴谣织女，行路剧伤悲。宝殿开宁德，弥文更日新。俭勤垂壸则，慈惠配皇仁。脱屣尧何圣，补天娲亦神。伤心东越路，画翣暗龙輴。箴图高警戒，风雅妙形容。宝训闻钦圣，徽名并显恭。宫车陪素仗，园寝祔新封。绝胜昭灵后，空归浣水踪。莫状忧勤意，犹存浣濯衣。私恩绝外第，遗爱在深闱。岁晚望重翟，路长迷六騩。苍梧从舜陟，终陋两湘妃。"}