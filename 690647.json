{"id":"690647","title":"题董玄宰见赠九岳长青图","dynasty":"明","author":"张萱","text":"遥闻十岳镇齐州，结发曾期汗漫游。却笑白头犹未到，窜身惟在一罗浮。披图何事首重搔，为忆名山入梦劳。万仞芙蓉青九点，年来紫气为谁高。婚嫁犹羁愧向禽，室中惟鼓少文琴。众山已觉能相应，何必游踪再讨寻。当年游兴最飞骞，杖底烟霞已饱餐。一壑一丘堪自老，于今九岳即西园。"}