{"id":"1118272","title":"九月晦日作四首","dynasty":"宋","author":"陆游","text":"菊枝倾倒不成丛，桐叶凋零已半空。自是老来多感慨，不应萧瑟为秋风。山路清寒近探梅，振衣高处兴悠哉。飞鸿杳杳江天阔，一片愁从万里来。锦城谁与寄音尘，望断秋江六六鳞。正使倾家供曲蘖，定知不解醉愁人。炊烟漠漠衡门寂，寒日昏昏倦鸟还。数树丹枫映苍桧，天工解作范宽山。"}