{"id":"17170","title":"酬复言长庆四年元日郡斋感怀见寄","dynasty":"唐代","author":"元稹","text":"腊尽残销春又归，逢新别故欲沾衣。自惊身上添年纪，休系心中小是非。富贵祝来何所遂，聪明鞭得转无机。羞看稚子先拈酒，怅望平生旧采薇。去日渐加余日少，贺人虽闹故人稀。椒花丽句闲重检，艾发衰容惜寸辉。苦思正旦酬白雪，闲观风色动青旗。千官仗下炉烟里，东海西头意独违。"}