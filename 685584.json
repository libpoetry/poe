{"id":"685584","title":"寿岳丈海月赵翁八秩又一二首","dynasty":"明","author":"邓云霄","text":"趺坐忘言道气深，清风明月照虚襟。肯寻丹灶延年药，独抱青莲不染心。世上蜩螗喧可厌，云中鸡犬静闻音。丈人兴寄谁能会？知在梅花四百岑。有倩求仙学葛洪，向来传得鲍家风。乘龙曾许青云上，跨鹤堪从碧海东。酒进霞觞开艳菊，书归桂水托宾鸿。休嗟斗室才容膝，人拟蓬莱第一宫。"}