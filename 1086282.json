{"id":"1086282","title":"兴化簿叶思文吾乡老先生也比沿檄见访既别寄诗二十八韵次韵以酬","dynasty":"宋","author":"王十朋","text":"暮年初仕涂，暇日但书策。儒生馀气习，笔端事挥斥。政学两疏缪，篇章稍沉溺。楚东会诗豪，酬唱奏金石。逢场争出奇，遇险或遭厄。忽溯三峡流，遥经数州驿。庐山看未足，巫峰过尤惜。西郊祠卧龙，东屯吊诗伯。飞飞犹倦鸟，秋风送归翮。同行得嘉友，鏖战交锋镝。弛檐白蘋洲，天日去咫尺。忠谊怀鲁公，霸业悲项籍。奉诏还故乡，齿落肌瘦瘠。涕泗拜松楸，荒芜剪荆棘。心期乐田里，誓不绾铜墨。橐虽无陆金，归幸全赵璧。陛下忽误恩，泉南又分职。入闽如入蜀，枯肠复冥索。腰缘病减围，发为悲添白。风仰秦君高，节慕姜相直。恶语谁流传，同僚误刊刻。吾乡老先生，吏事以儒饰。新篇似庭燎，远寄箴我癖。把酒欲细论，何时再沿檄。阳春七十首，老艳万丈射。招邀屈原魂，收召子厚魄。惊开老病眼，喜见墨妙迹。愿公倡斯文，用夏变蛮貊。"}