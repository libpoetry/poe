{"id":"1207821","title":"赠李提举之官豫章","dynasty":"元","author":"范梈","text":"公孙阁下士，多似鲁诸生。昨者闻高谊，兹行起盛名。文亭南斗近，征旆北风轻。余亦怀乡郡，今犹滞帝城。关河惊半面，雪霰念孤征。芳宴丝簧咽，新诗锦绣成。长途心果怯，令节眼增明。渺渺饥鹰度，嗷嗷旅鹳鸣。露凝秋浦白，云散夕堂清。是物关流动，何阶计合并。会须萦桂楫，相共啜莼羹。徐孺亭前水，因之幸寄声。"}