{"id":"738538","title":"台湾近咏十首呈巡使黄玉圃先生 其五","dynasty":"清","author":"蓝鼎元","text":"台地一年耕，可馀七年食。寇乱继风灾，民间更萧索。今岁大有秋，仓储补云亟。谷贵虑民饥，谷贱农亦恻。厉禁久不弛，乃利于奸墨。徒有遏籴名，其实竟何益。估客既空归，裹足此寥寂。何如撙节之，一艘一百石。穷年移不尽，农商惠我德。幸与诸当途，从长一筹画。"}