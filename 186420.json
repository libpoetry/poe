{"id":"186420","title":"和吴伯承·一苇湘可航","dynasty":"宋代","author":"张栻","text":"一苇湘可航，风涛逮春深。裴台咫尺地，勇生复雨淫。窗前几红药，俯首如不禁。悠悠览物化，了了知予心。卜邻得佳士，问学方骎骎。端如云间鹤，不受尘埃侵。应门有长须，杖策许相寻。匪为食有鱼，杞桋采墙阴。听我清庙诗，三叹有余音。洋洋面世下，斯道岂陆沉。君看有本源，发端自涔涔。原君勉勿倦，抱膝试长吟。傥臻名教乐，何必怀山林。新诗尚来嗣，庶以贻规箴。"}