{"id":"604245","title":"为韩绪仲太史题半百春光册赠人","dynasty":"明","author":"张萱","text":"老人往年五十一，贺客满门诗满帙。老人今年五十七，复向园公索老笔。园公老笔久无花，有诗亦是园中蛙。不惜新诗韩太史，人言一字一丹砂。老人老人胡为者，两鬓如霜面如赭。楼头歌舞盛繁华，门前昼夜諠车马。近说移居向五羊，清歌妙舞几千场。相期一万八千岁，岁岁春光乐未央。"}