{"id":"704961","title":"贺箕野七十一丁亥正月十三日","dynasty":"明","author":"霍与瑕","text":"寿域宏开碧玉林，上元春色更骎寻。水通西极源流远，花覆前溪雨露深。几度宾筵陪郑重，七旬命服称徽音。江村烟火盈街市，把酒题诗思不禁。正托茅君写寿诗，忽惊元夜太生奇。云间玉质乌裙使，背有红颜长额儿。月朗朗吟天万里，风清清唳影参差。数声横篴山边过，知是诸仙庆老箕。"}