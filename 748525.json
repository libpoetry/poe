{"id":"748525","title":"拟古 其七","dynasty":"清","author":"王拯","text":"曲突本无功，焦头亦何为。军行有僚属，慨慷当军咨。玉帐罢朝参，疏头笔如飞。贤王朝面缚，京观夜陈尸。伤足者先登，汹呼盛前麾。糇粮与书檄，艰险各追随。或爵关内侯，或资羽林儿。或荣施紫貂，或贵曳金龟。君恩诚浩荡，王言出如丝。军中相庆乐，悠然执冰嬉。岂无关中将，草间曾失遗，匈奴恨未灭，临觞覆其卮。别将向贼中，艰难棘榛披。衔枚走深雪，中夜贼垒劘。数战没前茅，先行亡健儿。谁令失转餫，又不得援师。刈刍龁其根，饮马溺为糜。经岁顿重围，残军坐失期。何如棘门将，有酒斟酌之。不闻从军乐，但问所从谁。"}