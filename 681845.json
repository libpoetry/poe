{"id":"681845","title":"梅花歌为礼曹吴以时作","dynasty":"明","author":"吴希贤","text":"暗风吹雪拂铃索，月色苍茫照官阁。阁前老梅花无数，开时偏近何郎幕。璚英满枝那可辨，铁干孤撑瘦如削。疏棂度影见参差，蓦地浮香惊喷薄。共言天工与真素，坐使群豪费吟噱。吁嗟我生在闽海，草堂住近城东郭。江乡十月少霜霰，冻雨敲窗喧腷膊。是时阳和漏消息，千树垂垂齐破萼。仙妃香佩入娟妙，渊客明珠成错落。凌晨见之饶幽兴，便促巾车走岩壑。溪南春色眩醉眼，驴背诗联满行橐。迩来阔别十馀载，旧时踪迹今何若。梦魂劳劳过淮浦，归思迢迢阻庐霍。亦知人事半衰谢，只有花开宛如昨。欲傍寒枝问春信，愧无健翼如雕鹗。长安骄儿爱桃李，此辈俗眼难救药。主客中郎亦好奇，写入新图慰飘泊。感君慷慨发孤咏，造化无端归橐籥。还拟相从探春去，市头豫买双芒屩。匡时有愿及早偿，岁晚花前同引鹤。"}