{"id":"1228591","title":"临江傅用宾以诗见贽并贻端石用韵为谢","dynasty":"元","author":"刘诜","text":"幽幽端溪石，来自佳人持。相待三千年，所得非所期。春风琢粹质，秋泉涌寒滋。文增李杜壮，书助钟王宜。闻昔初取时，千夫下岩陲。坚锥启石矿，利刀斩荆藜。镌锼后土閟，百丑得一奇。点若鲁雊美，伏如虞鸡雌。宜登白玉堂，黄麻照春姿。发挥四海治，润洽万姓私。谟希禹皋懿，诰逸周召规。胡为到穷谷，一落不可追。饥吟腊雪冻，病哦春日迟。蹇蹇涓滴润，不能沾砚湄。生从嘉兴学，江汉驱文辞。钜册传群理，三读为叹咨。砚磨不自宝，乃以赠所知。愧我无所用，藏之如镇圭。"}