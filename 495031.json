{"id":"495031","title":"赠大司成吕泾野先生之京诗","dynasty":"明","author":"湛若水","text":"揽辔即长途，立马凤城隅。踟躇问赠言，赠言足闻欤。吾闻虚受人，所以实若虚。君看大海水，万壑皆争趋。又看大空广，万物皆含敷。大禹拜昌言，舜善与人俱。夫子三人行，商也亦起予。我生之初似太虚，我生之后形骸拘。昔为天上云，今为井中鱼。圣途万里远，君乘千里驹。追风与逐电，淩厉信所如。璧水照心圆，皋比拥高居。三千青衿子，六馆春风初。岂无起予者，温故维新图。敩学贵知新，不尽世师模。"}