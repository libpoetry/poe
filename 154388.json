{"id":"154388","title":"秦诏·山流濯幽阬","dynasty":"宋代","author":"文同","text":"山流濯幽阬，铜篆发古耀。我行奉天县，叟以百钱糶。读之乃二世，元年所刻诏。谓法度量者，尽始皇帝造。辞止曰皇帝，久远若为道。乃命斯去疾，具述纪其右。文章既精简，字画亦佳妙。亥尔何等人，敢作万世调。其为者非是，所累才一庙。区区颂微末，回首皆可吊。郡兵厌宝玉，得此只挥掉。漂流落芒壤，千载厄潜奥。乃知天宇内，事有不可料。此物今何为，惟助观者笑。"}