{"id":"229566","title":"水龙吟·旧游曾记当年","dynasty":"宋代","author":"石孝友","text":"旧游曾记当年，凤城雨露开晴昼。端门发钥，御炉烟暗，宫花影覆。帝念民劳，俾乘轺传，暂临牛斗。散阳和四照，春光万井，来小试、调元手。职业才华竞秀。汉廷臣、无出其右。九重眷倚，频虚槐鼎，争迎衮绣。爽气西山，绿波南浦，酿成芳酒。趁锋车未到，霞觞共祝，百千长寿。"}