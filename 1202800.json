{"id":"1202800","title":"水龙吟 赋莲花海棠","dynasty":"元","author":"王恽","text":"两株云锦翻空，换根元有丹砂秘。绣帏重绕，银红高照，故家风味。翠羽生红，雾纱肌玉，风流谁比。记沉香亭暖，真妃半醉，云鬓乱，耽春睡。梦里昆明灰冷，恍留在、红幢翠袂。金盘华屋，无心与并，朱门桃李。一盏伤春，临轩便恐，彩鸾交坠。倩紫箫唤起，霓裳旧曲，拚花前醉。"}