{"id":"168224","title":"赵忠定濠梁帖赞","dynasty":"宋代","author":"岳珂","text":"真宰之出，维天降才。既玉于成，勋名九垓。山川出云，时雨必至。道之将行，公揭魁瑞。问学已正，渊源已充。险夷一涂，奚有于躬。绍熙季年，国势{左木右毁去殳}杌。手扶重轮，公为时出。屹若九鼎，不震不摇。公秉国成，端委以朝。拔茅斯征，苞桑斯戒。匪兕之时，乘否于泰。有棐至诚，云开于衡。雇不能排，噂{左口右上水下日}背憎。公能者天，岂曰臧氏。汗清万年，则有公议。我昔龀齿，拜公江干。公雇而奇，信乎庭兰。三十八年，始得遗帖。忧边谨微，抑寓相业。字端而庄，德谦而光。于閒暇时，宪型四方。书藏在奁。百世如对。尚想公仪，洒扫进退。"}