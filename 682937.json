{"id":"682937","title":"重宿三茅道房二首","dynasty":"明","author":"尹台","text":"大茅峰下重来路，四眺云霞感昨吟。浩劫楼台还上界，高真岩洞自中林。三生誓记丹心在，五岳寻仙白发侵。幸谢旧盟猿鹤侣，移文莫借北山岑。夙籍几年辞紫府，幽斋昨夜梦黄庭。玄筌未托高丘士，道笈长缄大洞经。白日骑龙谣已幻，青霄化鹤事空铭。茅君近在尘凡境，咫尺清思隔窈冥。"}