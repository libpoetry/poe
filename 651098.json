{"id":"651098","title":"杜鹃行","dynasty":"明","author":"薛瑄","text":"昔读古人书，知有杜鹃名。今泛沅江船，始闻杜鹃声。杜鹃生子不自哺，野老相传之语如少陵。惟有古来称望帝，变化无端竟茫昧。吾意百鸟相推尊，亦如蜂蚁君臣义。气化感物不自由，四月五月声喧啾。一声未了声转急，千林万壑波涛秋。远客扁舟睡难著，两耳还遭杜鹃聒。归心一夜忆虞廷，鸣凤时应集阿阁。"}