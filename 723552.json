{"id":"723552","title":"周五声调曲二十四首 其二十一","dynasty":"南北朝","author":"庾信","text":"运平后亲之俗，时乱先疏之雄。逾桂林而驱象，济弱水而承鸿。既浮干吕之气，还吹入律之风。钱则都内贯朽，仓则常平粟红。火中乃寒乃暑，年和一风一雨。听钟磬念封疆，闻笙竽思蓄聚。瑶琨筱簜既从，怪石铅松即序。长乐善马成厩，水衡黄金为府。"}