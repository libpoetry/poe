{"id":"720610","title":"轮台子  粤秀山麓经故太仆霍公池馆作","dynasty":"明末清初","author":"屈大均","text":"一片含烟蔓草，忍再吊、沉渊太仆。闺人共赴涟漪，不少佩环鱼腹。佳儿佳妇嬉嬉，媵湘累总作蛟龙族。向忠魂未远，尚抱乌号林中哭。荒园咫尺朝台，望龙驭、水滨未复。恨江山、与金汤四塞。难归青犊。但玉殿虚无。翠旗反覆。化海思云愁，杜鹃啼相续。摸招魂，持上金屋。想隋帝、被发天门，哀诉身难赎。"}