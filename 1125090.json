{"id":"1125090","title":"次韵无极以道寄金山寺佛鉴五绝","dynasty":"宋","author":"晁补之","text":"埋头尘土欲忘年，重过初禅第一天。唯有儿童见河性，不将老面共苍然。不应无手是无拳，且看毛端现四天。似向吾家得消息，鼓山馀响尚轰然。鹙子犹应昧此缘，室中那有久如天。饶师掷过三千界，浮玉西津故俨然。无极世缘如嚼蜡，人言当住夜摩天。此郎久学无生忍，此事吾知否不然。鼓角声中特地传，只今鼻孔已撩天。不应常作裴休诺，掩口何妨也默然。"}