{"id":"985850","title":"闻儿辈举渔者言喜成古调","dynasty":"宋","author":"钱时","text":"鱼固人所欲，痰饮常忌此。兹晨一杯羹，食之乃大美。渔者包裹来，乐与我为市。儿辈问何故，秤平不亏尔。吾家自高曾，仁厚著闾里。一衡无两权，昭昭坦如砥。忆昔少年时，猎夫晨卖鹿。老干持衡出，忽尔非旧比。此岂我家风，责之怒裂眦。口腹诈求赢，宁我饿而死。忍割子孙肉，而以啖我齿。折衡谢猎夫，劳酒遣乃已。今馀三十载，而得闻斯语。喜与同志言，书之诏孙子。"}