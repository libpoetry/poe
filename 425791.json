{"id":"425791","title":"夏节母歌二首 其二","dynasty":"近现代","author":"谢冶盦","text":"松柏历冰霜，矫矫岁寒姿。萱草茂长春，湛湛露华滋。会稽有贤母，淑慎多令仪。外氏出河南，早岁敦风诗。十七始于归，二十乃结缡。廿一赋寡鹄，拊心有馀悲。丧乱会阳九，正值红羊时。君姑尚在堂，黾勉相扶持。怀娠未及诞，犹冀绵宗支。奈何遗孤殇，茹荼更重之。夫弟有仲子，主后复奚疑。善教有义方，温乎慈母慈。早年逐什一，大法承鸱夷。中岁游庠校，泮水飏鸾旗。三迁符嘉称，喜气动帟帷。懿行作坊表，王命班纶丝。春兰与秋菊，俎豆歆丛祠。苦节四八载，帝乡相与期。戚党咸痛悼，泣涕纷涟洏。鲰生惭不文，岂足扬芳规。世无邯郸淳，谁为幼妇碑。"}