{"id":"1108696","title":"徐洪二公再和二诗余亦随喜","dynasty":"宋","author":"刘克庄","text":"腰臂拘挛倦笏绅，笺天乞得水云身。古书一点心源合，时事千茎鬓雪新。世重晚香并晚节，史难全传更全人。岁寒赖有梅相伴，先向南枝漏泄春。龙钟讵可备藩臣，半俸恩深胜在陈。熏鼠少曾开北牖，杀牛何必效东邻。笺天疏许初还笏，上水船难更掌纶。幼读学而浑忘却，岂能歌凤又书麟。松风地籁瀑天绅，下有苔矶著老身。僵卧从教茅屋破，放歌不犯玉台新。陶元亮可羲皇上，管幼安非汉魏人。酒禁近来开一线，霜天便觉满怀春。久愧君恩禄具臣，太仓非有粟陈陈。立朝到老羞营窟，避客经年少觌邻。鹤夜失鸣犹给料，鱼寒不食已收纶。小瓢如玺犹慵佩，何况金龟与玉麟。"}