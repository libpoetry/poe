{"id":"802650","title":"壶中天十首 其二","dynasty":"清","author":"项鸿祚","text":"市门再见，似千年元鹤，暂来华表。一尉居然称吏隐，从古神仙官小。丹井泉深，石幢苔冷，绝壁衔残照。山中匣剑，夜寒犹自孤啸。叹息狐鼠从横，论奸抗疏，心岂无廊庙。玉马铜驼惊转眼，愁望五陵烟草。岭上吹笙，云闲飞鸟，携手成同调。最怜佳婿，羊裘六月垂钓。"}