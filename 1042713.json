{"id":"1042713","title":"东关山水","dynasty":"宋","author":"刘攽","text":"青霭望不极，连峰如置关。不知清溪水，漾漾出其间。孟夏江水深，溪流正西还。崖根乱石多，散激声潺潺。杂树色相映，密竹不可删。造幽览众妙，抚事清心颜。洄洑自多鱼，网罟罗前湾。幽人闭上方，缭径才可攀。畴昔新安江，寤寐龙门山。目击暂有遇，绝胜犹班班。客程非趋时，淹泊宁所艰。少留尽馀兴，更伴浮云閒。"}