{"id":"93593","title":"以占·去年上元客三衢","dynasty":"宋代","author":"杨万里","text":"去年上元客三衢，冲雨看灯强作娱。今年上元家里住，村落无灯惟有雨。隔溪业祠稍萧鼓，不知还有游人否？儿女炊玉作茧丝，中藏吉语默有祈。小儿祝身取官早，小女只求蚕事好。先生平生笑儿痴，逢场亦复作见嬉。不愿著脚金毕殿，不愿增巢上林苑。只哦少陵七字诗，但得长年饱吃饭。心知茧卜未必然，醉中得卜喜欲癫。"}