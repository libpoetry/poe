{"id":"409649","title":"吕郎曲","dynasty":"近现代","author":"杜关","text":"金台花月韩潭酒，珠帘豆蔻旗亭柳。十载悠悠归去来，何戡几人我老丑。国破楼空寒玉笙，那复江云飞锦城。群儿鸡至斗妖媚，蔓草王风无正声。百亩园中植佳蕙，吕郎小住足流憩。自来歌舞陋巴歈，早拼钧乐动天帝。韶年挟瑟入长安，仙袂翩翩夹道看。王稼柘枝偏善舞，袁绹水调不胜寒。霞芬门下称双妙，梅郎一顾吕郎笑。同时兰蕙媚国香，掩扇吹云共高调。吕郎玉貌尤温其，婉如闺秀处芳闺。扑朔雌雄那可辨，妒煞女伶刘喜奎。天生慧质娴文雅，门前不系王侯马。众中往往轻豪贵，未肯低头拜须贾。以色事人非所安，舍身渡世奚辞难。知者何稀歌何苦，声凄双泪红阑干。光宣以来侈淫靡，鼓鼙暗逐霓裳起。可怜朝士恣欢娱，池台醉梦半生死。繁弦入破念家山，玉树狂歌兴未删。三楚烽烟莽河朔，沧桑一霎怆红颜。嗟余弃职西归蜀，吕郎返旆岷江曲。逢人涕泣说兴亡，顾我牢愁慰幽独。初言民贵民有权，何悟天坠更无天。酒绔愁见姜荆宝，花落偏逢李龟年。蜀乱如麻苦无绪，群盗如毛竟屯聚。殷忧天下敬新磨，吕郎批手恨不武。又挂征帆走上都，余亦还家归故庐。五年一别事千变，中间消息增烦纡。议事堂开陈法宪，城社鼠狐方遘患。随处惊闻草木兵，造门重睹芙蓉面。为言直北多寇氛，樊易而外无诗人。紫云老去砚侬死，梨园子弟随烟尘。梅郎东出扶桑路，归装千万计无数。我从空谷撷幽芳，不重黄金重词赋。我闻此语愕然惊，浊世宁惟我独醒。笑人鸡骛争虫蚁，为尔山隰歌榛苓。即今姣好尚如此，可惜白头吾老矣。我书古趣少人知，郎得一字千金抵。歌成吕郎曲一篇，写入百种柴扉笺。闲与张徽听夜曲，却话开元全盛年。"}