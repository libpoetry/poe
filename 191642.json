{"id":"191642","title":"水仙花·江梅丈人行","dynasty":"宋代","author":"陈傅良","text":"江梅丈人行，岁寒固天姿。蜡梅微着色，标致亦背时。胡然此柔嘉，支本仅自持。乃以平地尺，气与松篁夷。粹然金玉相，承以翠羽仪。独立万槁中，冰胶雪垂垂。水仙谁强名，相宜未相知。刻画近脂粉，而况山谷诗。吾闻抱太和，未易形似窥。当其自英华，造物且霁威。平生恨刚褊，未老齿发衰。掇花置胆瓶，吾今得吾师。"}