{"id":"722257","title":"莱圃杂咏","dynasty":"明末清初","author":"屈大均","text":"甘蕉经雨后，叶叶有新心。舒卷无人见，萧疏又一林。佳色朝来变，微红似带霜。但令开满径，何必值重阳。生意怜春草，油油是我心。穿冰才一寸，芳气已盈襟。又见梅花发，枝枝影向西。可怜千万片，飞不到潜溪。红翠双入帘，知自罗浮至。口衔麻姑书，催我营春事。春已满浮丘，花开多异色。生憎小凤凰，向我花上食。舟浮香溪来，是我餐霞友。小女采荼蘼，已泛长春酒。林鸟喜人归，声声在竹扉。花含大小笑，笑客食春薇。苦瓜君子菜，义不食邪蒿。日夕林塘畔，毋辞抱瓮劳。阴尽天无雪，阳生地有雷。黄莺一二啭，已使早梅开。林深晴日少，天在白云中。水气多为雨，山光直似空。鱼脍宜生酒，餐来最益人。临溪亲举网，及此一阳春。门对先公墓，松楸日夕看。无田愁薄祭，凄怆一春盘。负杖还墟落，韶光正及春。涧花欣有主，山鸟喜无人。未有疗饥物，芝华奈尽何。白头孀凤老，黄口乳莺多。幽幽涧底兰，花叶愁枯槁。不及尔青蒿，春阳能得早。母竹春多笋，新篁十日齐。箨龙谁忍斸，留荫白云溪。"}