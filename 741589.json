{"id":"741589","title":"赏番图为李西华侍郎题","dynasty":"清","author":"姚鼐","text":"禹昔导川疏沟渠，四载不及东南墟。漫天涨海游龙鱼，西界闽越东尾闾。百岛散处黑子如，自汉不属王无诸。圣朝持载配地舆，郑氏世窃蛮岛居。曷不稽首朝殿除，仁皇在阼二纪余。天戈南指皆薅锄，设立郡县轨同车。御史监郡法秦初，岁在困敦月在余。临川黄门受诏书，南征轺传前建旟。举帆度海风帷祛，宣恩谕德遍里庐。是时万汇蒙煦嘘，启之辟之其柽椐。绕屋种竹及芭苴，枸榔余甘椰栟榈。四时青青百谷蔬，流脂稻米有余糈。转市海内连籧篨，吏治清静绝诈狙。因俗示礼两相于，海风不复迁鶢鶋。番人秉性岂异余，与民杂处鼵并鵌。春秋射猎山作阹，篾带束腰瞻耳锯。身衣鹿皮弓箖箊，沙鱼登岸脱填淤。距跃三百如蟾蜍，迹缠迹速升山岨。舍矢丽龟及豪猪，相聚牵臂饮以醵。好人怒兽或龃龉，抚之有道难自纾。草薙禽狝岂义与，使者治定靡纷挐。乃命颁赏布燕誉，天清海宴风飏裾。使者之幄面广虚，诸番部众从长胥。相排压背蟨駏驉，佩刀守将跪举袪。受命分赐金帛繻，牵羊肩酒持巾帤。既赐拜舞欢情摅，蛮歌振股疑蚣蝑。使者阅岁菑未畬，归逾江淮超青徐。清庙重器升璠玙，司空度地九泽潴。藐彼外郡邻沮洳，有番海上思欷歔。道山延阁册广储，公与群儒联佩琚。春风思远梦蘧蘧，陈图示客言既且。辽哉古放龙蛇沮，天子代来恩泽湑。上褚中褚赐衣袽，黄屋之国少踌躇。于今绝域覆腋胠，鲁鸡伏鹄如蜀雓。此图稽典宜宝?，乃知柔远术不疏。"}