{"id":"835363","title":"满江红 其一 题胡雪渔山水画","dynasty":"清末民国初","author":"张慎仪","text":"画里卜居，消不尽、寻常风月。还暇日、呼邻聚话，茶凹酒凸。残雨过林云不定，霁虹落涧日将没。有前头、观瀑野人来，飞双凫。古刹外，榕阴阔。短亭外，杉阴窄。又渡旁店，酒旗盈幅。淼淼江流回几曲，巉巉石磴盘千折。似莽苍、三百里嘉陵，雪渔笔。"}