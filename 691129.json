{"id":"691129","title":"长沙竹枝歌十首","dynasty":"明","author":"李东阳","text":"三十六湾湾对湾，人家多住白茅间。直过洞庭三百里，长沙城北是彤关。南船北船满洞庭，萧公祠前牲酒馨。二妃枉作君王后，君看君山山自青。汨罗江头春水生，汨罗江上楚歌声。人间若解三闾苦，水底鱼龙亦有情。马殷宫前红水流，定王台下暮云收。有井犹名贾太傅，无人不祭李潭州。江头彩旗耀日明，船上挝鼓不停声。湖南乐事君记取，五月五日潭州城。潭州城边多野田，黄茅白苇远连天。莫言楚国无生理，亩地如今倍直钱。湘江女儿愁落晖，湘江江上鹧鸪飞。行人试看君山竹，竹不成斑君始归。戎门旌节拥高台，军士南边戍未回。红巾小儿齐击鼓，知是官船江上来。湘江水深天下清，何如陇头秋月明。离人到此不得醉，况是高楼吹笛声。长沙少年无奈春，青衫白面不生尘。劝君莫向湘潭住，江燕衔泥解涴人。"}