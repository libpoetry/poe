{"id":"722764","title":"金凤钩 燕来","dynasty":"明末清初","author":"梁清标","text":"忽闻燕，来何处。向树底、双双小语。一春消息，故人情重，不爽佳期唯汝。自怜每被多情误。频劝取、不须飞去。絮泥衔得，为谁辛苦。空傍人家门户。春偷减，赊无计。怪非雨、非晴天气。梨花开落，情多生怨，难向芳草修禊。长安水畔新蒲细。可更有、佳人拾翠。兰房徙倚，梦回窥镜试。验朱颜凋未。"}