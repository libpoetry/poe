{"id":"458254","title":"贺新郎　为肖健理旧作，中多少年相共事，赋以赠之 其一","dynasty":"当代","author":"卢青山","text":"长夜悄如洗。抖陈笺、荒尘古蠹，东奔西避。剩下丛残千百字，字字既疑还似。看字隙、幢幢影子：恍二少年蓬莱顶，正长歌浩啸天风里。崖以下，东溟水。东溟水簸横天地。挈孤舟、飘然一往，死生谁计。前不见洲后不岸，从此迷航无际。便迷到、二毛摧毁。犹有少年歌不绝，日茫茫、吹向中年耳。人生味，竟如此。"}