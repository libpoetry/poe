{"id":"703228","title":"住静","dynasty":"明","author":"释大香","text":"数椽堪著我，若个弃林塘。寒水拖成路，荒云垒作墙。香羹传瓠钵，破衲拥绳床。不觉过残腊，轻烟拂柳黄。旋岚无有数，破屋不成间。于此日复日，自然闲又闲。幽禽穿乱竹，冷月伴空山。老我唯高枕，何人为扣关。古室休嫌漏，清斋莫笑饥。且煨泉一罐，暂遣日三时。梵策凭云护，匡床赖石支。明晨无施主，依样画猫儿。争几花为供，闲门鸟作缘。水边盘足坐，树下枕拳眠。日上山窗火，云生石突烟。有时持钵去，隔岸唤移船。篱空从云补，阶珊趁水过。问年犹未甚，记旧已无多。发长慵于剃，鞋穿喜更拖。朝来风日好，曝背向阳阿。隔竹闻樵斧，临流见塔灯。杖轻时自倚，山好不曾登。立石清于鹤，浮槎懒过僧。前畴新雨后，溪水蘸垂藤。野性同糜鹿，山心伴草莱。残冬无雪下，暖日有花开。独树静相倚，片云闲自来。纤纤林外月，待我下崔嵬。荒居无法侣，古德有家风。一个泥涂灶，三间茅草蓬。自来青嶂里，不出白云中。岁尽还开岁，空门只自空。"}