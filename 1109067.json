{"id":"1109067","title":"挽汪守宗博二首","dynasty":"宋","author":"刘克庄","text":"虽则凝香无几日，攽条下教得民和。迎来境内风谣美，仙去城中巷哭多。应似柳侯驱疠鬼，又疑包老作阎罗。眼看青史常如此，命制于天可奈何。还笏归为负耒农，清谈常许奉从容。刍荛孰肯来询汝，薤水吾无可语公。怀惠俱垂岘碑泪，旌廉合有寝丘封。莆人谩课招魂些，应伴迂斋返甬东。"}