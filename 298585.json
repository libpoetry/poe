{"id":"298585","title":"听雨曲·屏山掩尽琼窗闭","dynasty":"清代","author":"庄德芬","text":"屏山掩尽琼窗闭，博山生润凝龙气。谢娥嚬坐怯单绡，梅风吹送悲秋意。树叶声微雨脚稀，栏边淅沥沾苔衣。碧泉引满铛欲沸，青叶下筐蚕正饥。倏忽奔腾一千里，琤璁铁马云中起。曲次檀槽十部催，四弦历乱挥纤指。急溜前檐复后檐，镫花湿影摇重帘。南潮呜咽流水尽，一夜绿萍新涨添。"}