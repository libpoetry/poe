{"id":"1209350","title":"和平阳王仲祥韵","dynasty":"元","author":"耶律楚材","text":"一圣扬天兵，万国皆来臣。治道尚玄默，政简民风纯。明明我嗣君，宽诏出丝纶。洪恩浃四海，圣训宜书绅。逆取乃顺守，皇威辅深仁。贪饕致天罚，长吏求良循。河表背盟约，羽檄飞边尘。圣驾亲徂征，将安亿兆人。湛然陪扈从，书剑犹随身。翠华次平水，草木咸生春。冰岩上新句，文质能彬彬。冰雪相照映，珠玉如横陈。诗笔居独步，唐都一逸民。圣政罔二三，裁物惟平均。综名必核实，求儒务求真。经术勿疏废，笔砚当可亲。伫待寰宇清，圜丘祀天神。选举再开辟，仲祥当超伦。一旦腾达时，献策宜诜诜。"}