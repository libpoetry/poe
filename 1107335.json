{"id":"1107335","title":"再和二首","dynasty":"宋","author":"包恢","text":"洞要穷源入莫閒，初头底事做成山。开先水独为乾始，判后山方立地间。气浊下流泥作土，滓坚中结石成关。奇哉故迹皆堪验，何日重来更共攀。石为云盖上垂旒，水作冰壶一击球。似笋反生悬碧玉，如簪倒插挂青琉。外犹虎踞风回啸，内若龙蟠气转幽。尚想初时开辟意，何时更共尔游休。"}