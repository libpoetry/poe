{"id":"73731","title":"沁园春·缑山老仙","dynasty":"元代","author":"周权","text":"缑山老仙，翳凤骖鸾，游戏尘寰。向五云深处，颉颃霞佩，三槐影里，突兀云冠。坐听玉笙，闲披宝笈，寄傲壶中日月闲。人都道，饮金茎秋露，风骨非凡。方瞳雪颔童颜。更清嚼梅花满肺肝。对银烛光中，霞杯麟脯，彩衣膝下，玉树芝兰。五老曾图，九龄初启，方寸心藏天地宽。从今去，记年年此酒，长对南山。"}