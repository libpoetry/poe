{"id":"810651","title":"南歌子","dynasty":"清","author":"毛奇龄","text":"燕尾捎轻雾，花柎涌落潮。朝鲜计吏附书遥。三月隋堤、杨柳暗河桥。驱马东郊道，提筐南陌头。桑枝欲尽且移钩。日暮蚕饥、归去好难留。蜡晕眉间粉，裙萦履上珠。阳云楼上教歌殊。吹暖凤梢、双籥卸唇朱。涩杼嫌经密，残丝畏镊欹。织缣织素总难期。独对支机彩石、有谁知。溘匝箱金断，青红钿晕残。狂夫塞下几时还。时见琐窗、蜿蜿坠双环。掬溜愁蘋捲，投竿喜藻开。莲舟棹女夜归来。争照水中、髻子落金钗。"}