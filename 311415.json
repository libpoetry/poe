{"id":"311415","title":"扫花游·剑农寓庐红梅雪中盛开索赋","dynasty":"现代","author":"刘永济","text":"缟云冱结，正秀额霞腮，醉眠慵起。翠禽梦里，倚红罗画楯，满身花气。别有伤心，望断胡沙万里。恨重积，又霜角调悲，离苑芳萎。疏影羞照水，怕怨切东风，玉容憔悴。印脂未洗，带苍烟剪入，故人窗底。一片冰魂，共此寒宵迅晷。恁姝丽，便香销、不教轻委。"}