{"id":"1215592","title":"送锡实布哈显中赴秋闱二十韵","dynasty":"元","author":"黄镇成","text":"圣世恢文治，贤科擢隽材。风云连地起，日月丽天开。右武宗磐衍，同文国本培。羽仪生凤穴，神骏出龙媒。况子年华盛，由今学力该。溯流通渤澥，摛藻逼昭回。世阀开中夏，师垣集上台。山河金誓托，柱石鼎臣陪。鼻祖坛犹累，难兄锦自裁。露浓花作县，风远柏为台。劝驾方三岁，驰书动九垓。浙江云汹涌，越峤月崔嵬。绝汉留攀桂，清秋送踏槐。翼翻闽海雨，鳞跃禹门雷。画省文章雅，丹墀礼乐剀。学期先俊造，名拟冠伦魁。玉树荣诸谢，斑衣庆老莱。天津环列宿，云路绝纤埃。逸气馀篇翰，高情寄酒杯。旗铃探喜报，应待捷书催。"}