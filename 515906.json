{"id":"515906","title":"题陈宪副湖山一览诗后","dynasty":"明","author":"周瑛","text":"陈君读书号博识，鞭笞诸子嚼群籍。残铜败铁投洪垆，瞬息化作黄金汁。番阳春深湖水浑，忆昔圣祖西来巡。龙争虎斗白日瞑，我师一鼓彼师奔。四郊阴翳转开霁，上清下旷见天地。日月双辉开大明，赫赫皇图传万世。陈君曾上庐山巅，俯视湖水怀当年。圣祖神游去已远，攀龙为赋乌号篇。平生崛奇降不下，山名水字费模写。铺张圣德与神功，欲继商书与周雅。词坛自古多旁蹊，毛颖有传闻昌黎。此诗请刻庐山石，圣祖勋业天地齐。"}