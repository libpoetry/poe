{"id":"810130","title":"绛都春  夔笙新纳吴姬用梦窗为李筼房量珠贺韵赋此","dynasty":"清","author":"郑文焯","text":"春衫旧线。怅麝缕罢熏，西湖香远。人似苧罗，新占东风吴王苑。移花空惹流莺怨。恁歌外，娇尘缭乱。小屏轻帐，安排好近，玉梅庭院。长见。丝阑凤纸，背妆镜，暗写南花柔茜。桃叶渡江，争共多情桃根换。窥帘重记仙郎面。正低户、三星夜转。几回鹦语，教成绿窗睡暖。"}