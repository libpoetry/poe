{"id":"136270","title":"南岳九真歌题寿宁冲和阁","dynasty":"宋代","author":"白玉蟾","text":"笑携魏王大瓠落，往观洞庭张帝乐。醉骑八风访广漠，九天之上无南岳。我寻九贡诮冥寞，乱云深中涌楼阁。玉帝苦诏陈兴明，双童前吹紫鸾笙。尹君道全骖后尘，先殿后卫森火铃。皓首惠度其姓陈，却立虹桥叫霜鹰。施友粲然索天笑，露冷松寒月华皎。无人为呼张法要，万山猿啼夜虎啸。张复有若如珍少，炼得身形成鹤瘦。我今只忆徐灵期，嗽炼华池灌玉芝。天柱峰头凤邓郁，旦旦黄芽饲白龟。玉仙灵舆昔无期，想跨九凤衣羽衣。香火在帝去已久，玉笥亦九门亦九。坛上仙翁何仙良，为问渺茫再来否。朝粤暮梧傥可到，泠然来此同楼居。"}