{"id":"1145228","title":"太上皇老君哀歌七首 其四","dynasty":"隋","author":"无名氏","text":"吾哀世愚人，不信冥中神。生时不恭敬，死便偿罪缘。典官逐后驱，牵北走东西。抱沙填江海，负石累高山。白日不得食，夜分不得眠。朝与杖一百，暮与鞭一千。不堪考对苦，卖罪与生人。两两共相牵，遂至死灭门。皆由不敬道，神明考㰅人。何不敬真神，生死得升天。生荣死者乐，生死得蒙恩。"}