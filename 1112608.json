{"id":"1112608","title":"效白体二首","dynasty":"宋","author":"张耒","text":"功名富贵付悠悠，高卧山城又过秋。燕坐香灯为静侣，閒行麋鹿是同游。青黄草木新霜过，潇洒溪山夜雨收。回首十年梁苑客，枉教白却少年头。州贫须惜尊罍费，俗陋兼无妓乐名。幸有蒲团供燕坐，不妨藜杖助閒行。看炊香稻供斋饭，自采寒蔬试野羹。身外无营内无事，近来心气尽和平。"}