{"id":"755636","title":"示儿子广钧应春官试","dynasty":"清","author":"郭筠","text":"男儿贵自励，秋实滋春华。神京旧游地，飞盖耀朝霞。怀抱非楚璧，雕虫慎毋夸。努力事砚耕，夙夕勉休嘉。先德缅高风，敬畏理无差。勿为流俗迁，言行相毗夸。驱车不遑息，祇役出田园。明星杂微月，残暑映离筵。肃肃戒宵征，闻鸡促先鞭。野树合浓云，江花湛露圆。葆真而守约，嚣烦自能捐。小住石城署，承欢杖履前。蒙荫蹈良规，进退毋自专。秋至百草凄，转辔无流连。行矣慎寒暑，戒之在短篇。"}