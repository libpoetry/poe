{"id":"1166413","title":"奉和圣制赐诸州刺史应制以题坐右","dynasty":"唐","author":"张说","text":"文明遍禹迹，鳏寡达尧心。正在亲人守，能令王泽深。朝廷多秀士，镕鍊比精金。犀节同分命，熊轩各外临。圣主赋新诗，穆若听薰琴。先言教为本，次言则是钦。三时农不夺，午夜犬无侵。愿使天宇内，品物遂浮沈。寄情群飞鹤，千里一扬音。共蹑华胥梦，龚黄安足寻。"}