{"id":"1109026","title":"挽李秀岩二首","dynasty":"宋","author":"刘克庄","text":"耆旧凋零尚秀岩，可堪华表揭新衔。甘泉颂就抛荷橐，宝苑方收入枕函。宿昔山人来少室，暮年太史滞周南。嗟余去速公归晚，不得埋腰立雪参。获麟以后更休论，化鹤而归亦浪言。过眼忽看遗老传，终身不及长公门。山房惜未从公择，书局闻曾拟道原。六合茫茫千载远，些成无路可招魂。"}