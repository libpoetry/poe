{"id":"1236920","title":"患疟","dynasty":"元","author":"胡天游","text":"阳消阴长巧知时，夕去朝来似有期。初若抱冰增战慄，终如坐甑剧烝炊。闺中郭索不我借，句里髑髅空自奇。拟倩冯夷诉颛顼，为令驱出宁馨儿。衰病伶仃一老大，桃笙六尺傲朝晡。天公有意存吾道，疟鬼无知害老躯。肝胆轮囷犹顾我，形容枯槁似非吾。有时怒见不平事，强起挑灯看湛卢。"}