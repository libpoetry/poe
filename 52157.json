{"id":"52157","title":"题郭诚之百马图","dynasty":"明代","author":"张以宁","text":"唐家羽林初百骑，谁其画之传郭氏？开元天厩四十万，爽气雄姿那得似。风鬃雾鬛四百蹄，或饮或龁长鸣嘶。或翘或俯或腾跃，意态变化浮云齐。黄沙云暖地椒湿，什什为曹竞相及。蹂躏秦原狐兔空，荡摇渭水蛟鼍泣。前年括马输之官，苜蓿开花春风闲。民间一骏岂复有，何如饱在图中看。郭君才越流辈百，回策蚁封人不识。骅骝岂少伯乐无，卷还画图三叹息。"}