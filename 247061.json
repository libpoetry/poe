{"id":"247061","title":"金缕曲·赠园峤兄弟","dynasty":"现代","author":"田遨","text":"世事那堪说。正倾听、暮笳犹急，边歌未歇。冷落炊烟寒食近，剩有江山寥廓。做几首、荒音疏节。莫道微词多讽世，莽男儿、到底肝肠热。千斛泪，一腔血。重门深掩梨花雪。日相邀、竹间花下，谈霏玉屑。分占济南山水秀，自是君家双绝。只而今、休谈风月。怕是酒余茶后事，更人间、过了万千劫。重把盏，听啼鴂。"}