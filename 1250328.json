{"id":"1250328","title":"朱尚质挽诗","dynasty":"元末明初","author":"梁寅","text":"魏亭之北朱贤良，三十文章逼汉唐。矫矫云龙行碧落，飘飘天马脱丝缰。山罍牺象珠凡器，苍玉珠玑多异光。太史遗书窥石室，春秋大义揭王纲。方驰健步今文苑，未策奇勋古战场。才似贾生谁敢忌，名班黄宪遽先伤。严君痛失鹓鸾羽，令弟哀思鸿雁行。怅望斗牛铺紫气，呜呼兰桂陨秋霜。故人秉笔争称述，稚子应门待振扬。鸾草琅玕明月照，新坟夏屋白云长。临江孤客怀畴昔，今日生刍空自将。"}