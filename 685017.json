{"id":"685017","title":"题樾森楼四首","dynasty":"明","author":"王渐逵","text":"华夷风壤一图收，襟带东南见此楼。西隩分星多占海，二仪殊候早凝秋。银台仙客清时彦，国子先生有道流。二十馀年寻胜会，又携黄鹊伴江鸥。独上高楼眼倍空，青苍不尽意何穷。歌鸾舞凤依稀见，银汉星槎缥缈通。石榻几宵眠傲客，洞门终日贮凉风。便应题作仙人馆，浪说蓬壶第一宫。回廊曲径暗相迷，云树箫深快一跻。永夜帘栊长贮月，三城灯火尽闻鸡。梦中奉晋成空幻，醉里风花未品题。欲向楼头吹玉笛，银河如练女牛低。杰搆新成岭海崖，越台珠馆并参差。飞甍静拂凝云壑，曲槛平临带月枝。蜃气几经山雨过，炎蒸常与陌尘辞。人间乐事休重问，只有山灵海若知。"}