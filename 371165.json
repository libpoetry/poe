{"id":"371165","title":"百字令·送邑侯曹星湖父师入闱","dynasty":"清代","author":"熊琏","text":"旌旗载道，爱清风拂拂，新凉天气。携得诗囊云锦灿，勒马桂花香里。雅化遥钦，奎光遍照，一路弦歌起。山高月皎，文心争似秋水。而况绕树嘉禽，盈郊瑞麦，德政昭奇异。雉水文风应秀拔，都是门墙桃李。鉴别群英，平章万卷，一片辛勤意。归来酒熟，满城黄菊开矣。"}