{"id":"740974","title":"独秀峰在桂林城内贡院后旁无培塿坡陀特起如浮屠登其颠俯瞰院中时假为制府行馆上元前后于峰之上下张镫设燕此粤西仅见之盛事也","dynasty":"清","author":"冯柷","text":"独秀峰高压暮烟，六鳌齐驾绕诸天。长春国傍星轺起，不夜城瞻斗极悬。藻火争辉排绣闼，烛龙衔耀照华筵。已将圣泽开生面，百粤风光拱万年。"}