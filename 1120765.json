{"id":"1120765","title":"湖居春晚杂赋八绝","dynasty":"宋","author":"周紫芝","text":"雪屋临湖忆系船，柳汀吹絮又经年。白鸥大似知人意，分与沧波十里天。雨后春湖拍拍流，近门谁系两三舟。水边寒食飞双燕，柳外斜阳卧一牛。数日东风紧闭门，小桃知有一枝新。花飞不复到老眼，可是春寒欺得人。倚床相伴一枝藤，强作春游老不能。花底婵娟诗妩媚，枕中日月睡瞢腾。黄蜂归后燕成家，杨柳初飞一两花。已是无春可拚得，乱红何苦恼霜华。晓镜烟凝水绕湖，晚汀飞鹭又成图。早知鱼鸟堪同乐，愁得华颠政不须。两日东风着意颠，南湖风浪不行船。飞沙走石成何事，吹得杨花也上天。湖水波连野水边，欲晴鸠唤未晴天。懒吹云去风无力，打得花残雨可怜。"}