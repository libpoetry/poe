{"id":"1075012","title":"次韵伯尹食糟民示赵鹏翔","dynasty":"宋","author":"周紫芝","text":"十年用兵九不熟，人家有田不种谷。尽枯膏血作军储，却买官糟贮饥腹。富者鬻田贫鬻妻，夜困桁杨晓敲朴。长腰一粒不下咽，输入官仓常满屋。昔年贯朽内府钱，诸公何苦开汉边。自从胡马饮江水，便恐黔首流饥涎。黄尘白骨尚满眼，锦裘绣帽谁当前。烹羊炰羔固不恶，饥民食糟真可怜。元侯幕下短主簿，肯与斯民作调护。不愁吏考拙催科，宁脱青衫赋归去。詹侯老文称大手，乐府诗高古无有。安得狂歌彻圣明，便叱风雷清九有。却驱群贼作良农，还我昭陵旧丁口。"}