{"id":"689969","title":"拜题家君竹山小隐别号","dynasty":"明","author":"张天赋","text":"天地无拘有我翁，南阳前世是真龙。家居兀兀巍巍下，身在青青翠翠中。凉透午阶风细细，光生虚谷月溶溶。万重云影潇湘梦，不入千官拥玉宫。万丈崔巍森玉台，自招琴鹤住山隈。疏枝漏月虚生白，高节凌云翠作堆。彩凤舞风乘暖日，蛰龙翻土待春雷。琅玕敲动西华枕，日报平安次第来。"}