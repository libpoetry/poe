{"id":"834025","title":"沁园春 其二 美人口","dynasty":"清末民国初","author":"易顺鼎","text":"豆蔻含芳，槟榔吐腻，天然俊生。记轻吮鸾毫，修将眉史，细研鸡舌，诵罢心经。樱小藏愁，葱尖掩笑，软语商量侬惯听。相偎久，见红吟有韵，碧唾无声。尊边低唱销凝。又艳曲新翻点绛唇。正酒晕留涡，堤防客觑，脂香带沫，侥倖郎吞。夜月吹箫，春风试茗，一点相思画未成。难忘处，是轻盈唤马，宛转调莺。"}