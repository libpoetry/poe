{"id":"1091278","title":"哭杨虞臣丈","dynasty":"宋","author":"周孚","text":"先君捐馆时，亲旧止四五。丁宁奉遗训，我没谁抚汝。孤生卧苫块，泣血诵此语。杨公十年旧，不见五年许。两萍忽相遇，握手涕如雨。高怀几骨肉，老语倾肺腑。生死见交情，公固不愧古。呜呼英锐气，又掩泉下土。我行田野间，陈迹时一睹。尚馀旧题壁，犹有所畦圃。二儿吾未识，必有称家主。寥寥先友记，文缺久不补。渠如能缀缉，吾敢惮覼缕。但得行实完，虽迟不犹愈。"}