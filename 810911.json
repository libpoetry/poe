{"id":"810911","title":"寄生草","dynasty":"清","author":"王竹修","text":"未能独立感萧条，左右扶持赖梓乔。惠露有天身渐长，托根无地恨难消。茑萝犹幸依松茂，葛藟终惭附木凋。千古英雄多落拓，几同蓬梗与萍飘。一生依附长根苗，不过繁华几暮朝。几见茑萝能久茂，未闻葛藟不曾凋。何尝得地休滋蔓，纵使萌芽亦倖徼。权贵阿谀成底事，苟延残喘总无聊。"}