{"id":"817435","title":"秋怀","dynasty":"清","author":"戴梓","text":"孤城吹角海天秋，白首黄云相对愁。苏武不归沙漠漠，管宁空老梦悠悠。一灯说鬼三更雨，八口谋生十指牛。谩向荒原高处望，弩台东去水西流。空啼蜀魄怨吴钩，老大无端倚戍楼。白骨聚鸦寒带雨，荒城宿虎夜横秋。一绳度地千年镜，万里窥天六月裘。汉水自流秦塞断，那堪回首白蘋洲。"}