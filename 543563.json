{"id":"543563","title":"孤愤篇挽王山人叔承八百字","dynasty":"明","author":"胡应麟","text":"千秋布衣才，往往专一壑。穷年觅五字，埳阱观海若。唐维襄阳孟，间代推制作。嵬峨洞庭句，元气摄林薄。五季宋及元，馀音噪乌鹊。非无二三子，天授惭磊落。有明卢楠氏，骚些首恢拓。途遵长卿辙，步蹑左徒躅。幽鞠及拟招，囹圄盛删削。诗歌遂非长，风雅久寂寞。茫茫鹿门绪，一线缀寥廓。王生起菰芦，名姓早飞跃。弱冠游燕齐，强龄走京索。长怀济时念，雅抱经世略。无媒耻白玉，草莽甘落魄。禹穴翻图书，尧天弄耕凿。傲诞偕东方，曼衍类南郭。敢为兰陵论，偏究漆园学。神来把觚翰，六艺尽糟粕。竦身出阛阓，攘臂脱篱落。四唐入经营，六代佐伸缩。大篇竞飞扬，短什互沈著。星河昼璀璨，雷雨夕喷薄。混沌迷雕镂，震旦困笼络。铿锵鸾鹄鸣，突矫虎兕攫。名姓聚倡楼，老将镇戎幕。张公两神物，所向失盘错。太华三芙蓉，秀色照广莫。怀中但一刺，尘冠翳竹箨。时无孔文举，竟尔徒入洛。维时岁申酉，芒鞋试行脚。访我兰阴陌，孤航载停泊。披襟发长啸，搏帽吐清谑。易水双湛沦，夷门两嚄唶。结交讵同裴，登仙俨偕郭。平原十日馀，绿尊间翠杓。微诚泄中夜，万古对斟酌。明时遘何李，天心寄鸣铎。人豪琅琊公，乾坤纵挥霍。继起维奉常，词林创新薙。斯文幸未丧，大雅竟谁托。吾意甘沈冥，君才实磅礴。无双国士韩，常胜冠军霍。鹿失馀中原，龙腾绝大漠。历下穷高华，成都侈宏博。勉哉曹溪钵，毋令一士谔。沈吟感子意，踟蹰复前却。明灯彻晓漏，撩乱烛花落。仓皇嵇阮契，竟爽范张约。垂虹亭下浪，浩淼阻越舶。一别俄十霜，邂逅弇山阁。尔衰背欲鲐，余瘦膝乘鹤。吞声话故旧，丧逝捷飞藿。起舞中自疑，放歌久仍愕。眷言怀故栖，荏苒理归橐。河梁白日堕，一苇迅雕鹗。伊余骨伶俜，念汝神矍铄。相期保玉体，赤松问灵药。胡为两竖子，膏肓恣燔灼。虚传段璋句，竟坐杜陵疟。生平褐衣贵，不受帝王爵。大鸟来沧溟，神虬去碧落。百身定奚赎，九原亮难作。嗟彼志与蜍，牖下饱狐貉。维汝赋颂声，巀嵲表衡霍。居然布衣雄，八面控繁弱。修文亦地下，玉楼富丘索。遮须奉新盟，眭邃赴前诺。缅余昔遇汝，臭味恍荃药。玄宗各讽咏，妙理递酬酢。濠上回周施，江东析昉约。朱弦断流水，阳春咽冥漠。荒阡月三尺，破冢云半椁。参差迹已陈，宛转梦如昨。夜台觅青莲，携手共杯勺。老柏鸣鸺鹠，枯松照熠爝。谈天怅邹衍，掷地怆孙绰。生刍愧晚暮，永闭石门钥。白杨号悲风，万叠斗萧索。昆崙眇何处，南面醉王乐。"}