{"id":"682428","title":"荣庄李贵妃挽词 内制","dynasty":"明","author":"区大相","text":"鱼贯方仪茂，椒涂惠问崇。承恩辞并辇，随御忆当熊。贵幸全无比，荣华亦易空。只馀团扇咏，犹似怨秋风。平生宠未歇，兹夕来何迟。寂寂云光落，姗姗仙步疑。授环徒有眷，傍辇更无期。何异姑繇水，凄然望乐池。灵卫陈金册，仙舆导桂旗。言随王母去，独御彩云归。尘满新辞幄，香残旧赐衣。圣君希女谒，徒惜此贤妃。"}