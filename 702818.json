{"id":"702818","title":"赠尹惺麓参知阅兵海上四首","dynasty":"明","author":"董其昌","text":"时艰岂复诫垂堂，缓带临戎此破荒。幕有芙蓉开下濑，营开细柳列艅艎。移将壁垒从夔子，争遣芄蒲点谷王。元老壮猷文武宪，先声今巳至扶桑。直驱海若作金墉，宪府秋蒐壮折冲。猛士何来因买骏，檄文挥去总雕龙。水犀练取三千甲，天堑宁论百二重。老我雄心犹未尽，欣逢父老睹军容。指顾风雷号令严，舟师一一应韬钤。居然鞭石桥初合，底事燃犀怪不潜。日射大荒明组练，烟消长岛晏闾阎。即今拊髀勤当宁，九牧何人将略兼。秀夺三峨挹锦官，主盟宁独在词坛。将因倚剑崆峒后，复此投醪渤澥宽。飞槛楼台灵气结，连营灯火落星寒。式微纵自嗟来暮，却喜鱼矶梦始安。"}