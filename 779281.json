{"id":"779281","title":"临江仙慢 白云观看坤鹤老人受戒","dynasty":"清","author":"顾太清","text":"阆苑会仙侣，金钟低度，玉磬初敲。松阴下、仙音一派风飘。笙箫。早人语静，幢幡绕，寿字香烧。张坤鹤，被霞裾鹤氅，宝髻云翘。消摇。同登道箓，看取天外鸾轺。拥无边、沧海皓月银涛。相邀。涤除玄览，瑶池宴，已熟蟠桃。功成后，行不言之教，万物根苗。"}