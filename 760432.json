{"id":"760432","title":"游罗浮 其十四","dynasty":"清","author":"丘逢甲","text":"山下有林处，村墟各耕牧。山上有林处，中皆道释屋。维林衣被山，上下同一绿。其树十九松，亦有笼葱竹。枫林或间见，馀者灵草木。松大皆合围，百万聚龙族。命之曰树海，绿涛时起伏。云来变绿色，日入红骤缩。人行若鱼游，鸟兽成水畜。有时云布海，树海为所覆。上下同一云，浩浩无平陆。峰峦覆不尽，洲岛联或独。高松偶閒出，森若帆樯矗。云动天地浮，云静天地肃。云海有收时，树海观乃复。徜徉两海间，怪伟娱心目。"}