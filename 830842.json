{"id":"830842","title":"张诗舲先生与潘功甫舍人诗简以酒和墨作书式之装册属题谨次其韵多用原诗本事","dynasty":"清末民国初","author":"吴昌绶","text":"温和老去诗格新，须眉近古肝鬲醇。长瓶大瓮远难致，有酒二斗原不贫。分沾宾友苦未给，闭关独饮全其神。犹馀杯沥润枯管，短笺题赠连墙人。凤池后起特英妙，逍遥客与诗为邻。城南新夏恣幽讨，杂花归路飘车茵。慈仁顾祠盛槃敦，双松画本留胜因。朝衫笑解亦易事，要凭曲蘖回青春。百年文物尽凋谢，衣冠荡作京华尘。酒边散帙一吟讽，如见先生来岸巾。"}