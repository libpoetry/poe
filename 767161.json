{"id":"767161","title":"题闺人团扇","dynasty":"清","author":"孙原湘","text":"秋天薄如纸欲飞，秋云乱卸秋罗衣。碧空无人紫箫响，灵风来往皆真妃。月中素娥面如月，青女霜中带霜骨。清气都乘白帝凝，冰心共守青天活。相对婵娟秋夜长，看他织女度银潢。月作明珠来赠嫁，霜为铅粉助亲妆。须臾花发黄金粟，玉杵捣香香万斛。纨扇遥开三界闻，霓裳舞散诸天馥。分明擎出一枝斜，要与人间富贵家。赢得少年齐仰首，不知若个得簪花。卿家扇子清风发，洁若秋霜激如月。欲识云中缥缈仙，先参画里芙蓉阙。霜月同时藻鉴开，一双仙影下瑶台。意中早有探花客，故著青衣仔细猜。"}