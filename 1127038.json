{"id":"1127038","title":"圣柬将寓于卫行乞食于齐有可怜之色再次韵感春五首赠之","dynasty":"宋","author":"黄庭坚","text":"温气冰底归，忽忽六过旬。园林改柯叶，鸟声日日新。耕稼百年外，四郊无短闉。高丘试顾望，俯仰迹已陈。信陵松郁郁，不见曩时人。空怀负暄赏，莫望属车尘。腹中书万卷，阽死沟壑滨。投壶与射覆，一笑物皆春。种萱欲遣忧，丛薄空自绿。洗心日三省，人亦不我谷。谁能书窗下，草玄抱幽独。白首官不迁，校书汉天禄。身当万户侯，鼓吹拥部曲。解佩著犀渠，张弓插彫服。何时李将军，射猎出上谷。春风鸣布谷，天道似劝分。持饥望路人，谁能颜色温。笑忆枯鱼说，诙谐老漆园。湘累不得禄，哀怨写荃荪。千年涧谷松，惭愧雨露恩。思为万乘器，顾掩斧凿痕。风雨桃李华，佳人来何暮。安齐果未安，寓卫岂所寓。张侯室县磬，得酒美无度。常忧腐肠死，须我嫁阿骛。双鱼传尺素，何处迷春渚。啼鸟劝不归，晓鞍逐行旅。遥知登楼兴，信美非吾土。鲁公但食粥，百口常忧煎。金张席贵宠，奴隶乘朱轩。丈夫例寒饿，万世无后先。风霾天作恶，雷亦怒阗阗。俄顷花柳静，烟暖谷鸟喧。人事每如此，翻覆不常然。下流多谤议，高位又疾颠。空馀壮士志，不逐四时迁。"}