{"id":"1113635","title":"子瞻参寥太虚同游惠山用王武陵窦郡朱宿三诗韵各有所赋参寥录以相示余将游焉用次其韵","dynasty":"宋","author":"李之仪","text":"曾为惠山客，心已寄苍茫。知今几何时，常在山间堂。淹留情莫蛰，怅望身疑翔。联翩得秀句，古殿逢灯光。耳冷彻孤韵，神幽拂清香。买舟行有期，此兴安能忘。三子骨已朽，来者非一人。箫声起孤凤，抑按皆清新。松阴贮老月，藓晕涵苍磷。崎岖固有属，千载无纤尘。物物吾已矣，今昔是可均。何当事一廛，顾水终为邻。膏肓有前人，老意系丛樾。差池纷鬓霜，味蜡火已绝。一啜风漱液，幽思起复灭。讵惭数及七，缅予在明月。疏更蹇修途，景耿重激发。泠然傥可御，千古同一辙。"}