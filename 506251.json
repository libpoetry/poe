{"id":"506251","title":"寄白下彭君","dynasty":"明","author":"周是修","text":"碛浦青枫路，茅堂白水村。落花怜杜宇，芳草怨王孙。别去冬徂夏，忧来旦复昏。赤心元自许，高谊与谁论。流俗难藏器，陈情欲叫阍。精诚交霹雳，忠愤走轒辒。鸑鷟翔丹穴，骐麟出大宛。骏蹄当驾驭，逸翮遂飞翻。用世材虽重，端居道亦存。万家岐下邑，五亩洛中园。径晓晴生竹，堂春煖护萱。河流通马颊，山势锁龙门。洗药香分涧，看松翠满轩。汀沙眠称鹤，岩果盗随猿。德愧成蹊李，名惭学圃樊。莫收金铸错，但保玉无痕。感旧愁空积，怀贤虑政烦。长歌谢知己，浩浩一乾坤。"}