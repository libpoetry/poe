{"id":"688512","title":"山水图为杨地官宗嗣题二首","dynasty":"明","author":"祁顺","text":"美人家傍青山住，脩竹森森绕庭户。苍雪晴飘隔树风，寒岚昼滴层厓雨。前村野色遥相连，长桥直抵疏篱边。半肩行李随诗叟，一棹烟波度酒船。迩来别却清幽境，仕路难忘旧游兴。栖凤枝头夜月孤，钓鱼亭下秋风冷。何日功成便赋归，登山临水重题诗。此君相见应无恙，晚节贞心如旧时。层峦矗空寒玉立，老树含春翠云湿。几处人家院落闲，孤舟野渡溪流急。东风游赏知何人，蹇驴龙钟酒半醺。葛巾润透林梢露，诗担斜冲石径云。豪吟不尽闲中趣，笑指前山更容与。初疑踏雪孟浩然，又似寻芳杜工部。半幅新图一段幽，水光山色共悠悠。粉闱公暇日披拂，遥认故园天际头。"}