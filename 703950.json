{"id":"703950","title":"会邃谷子天然阁","dynasty":"明","author":"韩邦奇","text":"三吴佳丽地，高阁一开扉。鹫岭开图画，松关入翠微。江潮冲雨下，木叶带云飞。海国相逢几，年来故旧稀。烟雨秋江上，关河故国思。开尊疑梦寐，执手惜暌离。远道风尘恶，他乡岁月迟。潮阳何日见，不愧读韩碑。灯火湖边寺，相看夜欲阑。海云松影暗，风塔铎声残。饭出胡麻供，更消金秤丸。诗成僧入定，山月正团团。霜雁惊乡思，星槎望海门。欲归还觅句，既醉复移尊。说法听山鬼，行歌答岭猿。明朝即城市，此意共谁论。月出千山白，风高万壑哀。沧江连海阔，飞阁倚云开。贫病秋还客，登临夜复杯。天涯几知己，候吏莫相催。"}