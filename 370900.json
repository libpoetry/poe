{"id":"370900","title":"探春慢·次赵饮谷韵","dynasty":"清代","author":"厉鹗","text":"冷砚敲秋，枯筇倚晚，西风斜掠平楚。芋熟湖田，枫明水巷，先放烟鸿飞去。还似春时节，扫不尽、閒愁吹絮。暖红院落谁家，迎寒犹试箫鼓。此际青门曾住。记晓碾霜轮，未教离阻。老大才华，凄凉身事，销得箜篌知遇。三五回圆月，怕静夜、窥人良苦。待问梅花，何时香拂衫缕。"}