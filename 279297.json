{"id":"279297","title":"水龙吟·三村桃花下赋","dynasty":"现代","author":"周岸登","text":"出门一笑，江横武陵，未比天台远。轻舟乱水，吟鞭遥指，霞城隐见。春在三村，一村临路，二村斜转。看分畦种菜，编篱傍柳，还疑是，玄都观。休问寻春游伴。镇相怜、劫余莺燕。瑶宫露井，仙山度索，华林上苑。犬吠刘晨，实偷方朔，赏延公干。叹芳菲总被，年涯送老，更何人管。"}