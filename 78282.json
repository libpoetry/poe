{"id":"78282","title":"醉书·似闲有俸钱","dynasty":"宋代","author":"陆游","text":"似闲有俸钱，似仕无簿书。似长免事任，似属非走趋。病能加餐饭，老与酒不疏，婆裟东湖上，幽旷足自娱。时时唤客醉，小阁临红蕖，钓鱼斫银丝，擘荔见玉肤。檀槽列四十，遗声传故都。岂惟豪两川，自足夸东吴。但恨诗不进，榛荒失耘锄；何当扫纤艳，杰作追黄初。"}