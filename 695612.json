{"id":"695612","title":"吾父崇祀乡贤志喜四首末一道耑谢诸友","dynasty":"明","author":"林熙春","text":"传礼传诗老逸民，短檠茹苦百酸辛。河渠竭力千年计，衾影潜脩百世身。幸以教忠褒圣主，复从报德重乡人。使臣特举阐幽事，祠墓松楸雨露新。清议咸推白骨寒，圣朝旌隐重蘋蘩。宫墙数仞生前隔，俎豆千秋死后宽。泉下寂玄从此显，庭前涕泪转成欢。表章岂让龙章再，吾父冥冥可自安。殁而祭社为功崇，泉石何缘亦瞽宗。可是威仪绳卫武，更于行谊重申公。堂前蘋藻来新宠，阶下趍跄俨旧容。千载皈依何处是，泽宫深处即高松。吾翁雅志重彝伦，九十年间草莽臣。幸附青云推月旦，却教黄壤转精神。纶綍功名犹是幻，春秋登豆始为真。繇来戴德轻环草，愿早鹏飞翊圣人。"}