{"id":"241088","title":"五无歌送张参政","dynasty":"宋代","author":"王义山","text":"一钱刘太守，也被一钱污。今日公归去，一文钱也无。临去受百纸，清哉杜大夫。今日公归去，半张纸也无。清献出蜀日，琴鹤与之俱。今日公归去，琴和鹤也无。东山船载月，皎洁如冰壶。今日公归去，船中月也无。问公何所有，所有与人殊。只有一廉字，欺人百世无。"}