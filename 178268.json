{"id":"178268","title":"风·一岁三百日","dynasty":"宋代","author":"张嵲","text":"一岁三百日，烈风朝暮吹。不知剖判来，曾有无风时。况兹逾年旱，小雨时散丝。蓬蓬从天来，一扫云气离。虽荷扇暍劳，要无膏润滋。功过不相庚，退坐徒叹咨。何当快雨至，檐霤如绠縻。万瓦跃冰丸，千虹注幽池。坐见槁死苗，翠浪翻前陂。雨罢树不摇，溟溟天宇垂。此事恐无冀，忘言咏吾诗。"}