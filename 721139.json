{"id":"721139","title":"湖上白莲十首","dynasty":"明末清初","author":"何巩道","text":"家住江南杜若洲，枯荣都付水中流。独将碧眼看炎帝，肯把冰心赠素秋。歌舞一场湖上恨，丹青千古画中愁。西施莫漫娇红粉，清白唯应属海鸥。亭亭玉立倚阑干，脂粉全消水殿寒。五月忽成银世界，十年长抱雪心肝。何须相府繁华曲，请认麻姑寂寞坛。我已洁身尘外去，任人空说色堪餐。天空明月水澄澄，独立沧洲思不胜。择地但寻湖是国，避人偏与鹤为朋。消除炎气清如许，历尽波涛志倍增。借问若耶溪畔女，红尘今堕几多层。尽日湘江捲画帘，清歌应拟雪梅兼。生成水国能禁火，高卧冰盘不受炎。天地有情容我老，水云无恙许惟添。素心近得渔翁识，明月清江梦若恬。阅尽繁华不可招，却从炎夏出寒潮。世间烟火何曾到，眼底尘埃已尽消。公子莫歌金缕曲，美人休放木兰桡。生平直骨沧海里，肯向朱门学折腰。太液承恩妒宠时，君王总是爱胭脂。宁知玉井千株雪，笑尽金黄一局棋。人世几何沧海老，繁华无定落花时。可归太华峰头去，波浪于今在海涯。玉写冰姿雪写神，悠悠云水一閒身。湘娥瑶瑟调皆冷，鲛客明珠数未匀。自泛烟波常独往，谁怜鸥鹭欲相亲。年来旧社多零落，才入东林问主人。谁与众芳说是非，百年踪迹钓鱼矶。玉簪错认嫦娥赠，环佩分明洛女归。无梦不曾离水殿，有情偏爱绕书帷。孤根带得瑶池种，不向人间乞紫衣。自泛西湖户不扃，閒从烟水赏俜停。赋残明月头堪白，呼遍澄江梦已醒。艳色未投金紫客，苦心终老水云亭。秋风转眼炎凉态，莫近花田傍素馨。蒹葭何复赋苍苍，种玉花开玉一堂。金采亦能传太素，淡云依旧拥孤芳。雌黄口里从今说，红紫场中只自忙。何似沧洲思洗耳，清风吹遍五湖香。"}