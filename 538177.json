{"id":"538177","title":"过子与二十韵","dynasty":"明","author":"王世贞","text":"汝官今复罢，吾晚欲看谁。一棹沧江色，孤城落木时。应门欢竞发，倒屣唤犹迟。青眼穷交甚，苍头夙嗜知。岕茶云入筥，渚稻雪分匙。软剥迎霜栗，纤供裛露葵。鹿寒红玉肪，鲂鲙白银丝。画烛双频换，清尊百不辞。坐移难辨客，谈胜各相师。远漏寒声短，疏棂曙影窥。凌兢追往事，飞动及新诗。天欲人才尽，身仍我辈私。总无惭凤德，应不悔蛾眉。野服安群态，时名舍众疑。酒徒殊未少，醉尉尔何为。老厌乾坤束，归凭日月欺。浮云轻剑玦，返路有埙篪。好展求羊径，重为嵇吕期。此生唯斗健，得句莫伤离。长揖苕溪畔，茫茫信所之。"}