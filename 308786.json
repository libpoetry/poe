{"id":"308786","title":"吉了犯·拜宋王周彦墓","dynasty":"现代","author":"赵熙","text":"二月又、棠梨作花，殡宫春晓。萧萧墓道。王家地、乱红谁扫。多年未就，寒食东风徵君庙。访遗事、宣和失载签求稿。共苏黄，几人吊。天予令君，种树扶碑，钦公风谊绍。绿水照绣陌，计同穴、人偕老。定化鹤、归华表。凤凰原、年年啼谢豹。指宋室青山，四下孤坟抱。古香生劲草。"}