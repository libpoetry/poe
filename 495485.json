{"id":"495485","title":"被执归故里","dynasty":"明","author":"张煌言","text":"苏卿仗汉节，十九岁华迁；管宁客辽东，亦阅十九年。还朝千古事，归国一身全。予独生不辰，家国两荒烟；飘零近廿载，仰止愧前贤！岂意避秦人，翻作楚囚怜！蒙头来故里，城郭尚依然；彷佛丁令威，魂归华表巅。有腼此面目，难为父老言；智者哀我辱，愚者笑我顽。或有贤达士，谓此胜锦旋。人生七尺躯，百岁宁复延！所贵一寸丹，可与金石坚。求仁而得仁，抑又何怨焉！"}