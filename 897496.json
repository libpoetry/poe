{"id":"897496","title":"壬午正月望夜赴临汝宿襄城古驿县有古寺家人辈夜往焚香襄城古邑也可以眺二室地爽垲退之所谓颍水嵩山豁眼明者癸未元夕谪居齐安携家游定惠妙圆承天下大云东禅盖出雨夜有感示秬秸","dynasty":"宋","author":"张耒","text":"江城收灯寒寂历，里巷闭门不复出。蓬茅数屋逐臣庐，门前樵牛卧斜日。老人拥褐炉前睡，眼冷不眠思往事。去年襄城古驿亭，野县风埃寻古寺。周楚川原气象存，岘山紫逻秀连云。地留宝鼎周京贵，山拱泥金神岳尊。齐安江上渔樵市，谁料今年身到此。大江绕郭风涛翻，城中冈垄无平地。青红剪綵挂影灯，渔夫樵妇来相仍。短箫急鼓集儿女，丛祠夜半鸬鹚惊。浮生梦境何足计，呼童且闭柴门睡。百年江上谁得知，竿木随身聊一戏。"}