{"id":"813763","title":"喜王露湑至自三峰","dynasty":"清","author":"汪霦","text":"经时三径为谁开，乾鹊声中屐齿来。久客奚囊多旧句，贫家尊酒只新醅。不妨小住为佳尔，相顾狂歌亦壮哉。晚节最谙泉石味，云林深处好追陪。曾向南天把酒卮，飞扬意气更谁知。千秋燕市悲歌侣，一卷松陵唱和诗。海荔乍残人散后，江枫初老雁来时。钓龙台上还山约，及此幽寻也未迟。"}