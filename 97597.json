{"id":"97597","title":"送沈沅陵·世官古所讥","dynasty":"宋代","author":"赵蕃","text":"世官古所讥，世禄今不废。要之苟有人，二者非苦背。君祖我曾祖，绍圣同廷对。素风我莫嗣，清德君可辈。江湖渺闻名，荆蛮适亲诲。忘年君固美，并行我终悔。许以相唱酬，何止闻謦欬。君行竟先我，后会何时再。江花与江章，颇恨远自碍。君于门户责，有似松柏耐。而我诗书乐，政尔羞同队。临分曷告我，苦语幸勿爱。我亦安赠君，结兰以为佩。庶几二祖风，岁久端如在。"}