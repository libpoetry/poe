{"id":"661821","title":"哨遍 端午日饮都玄敬于豫章堂","dynasty":"明","author":"史鉴","text":"梅雨弄晴，梧叶生阴，深苑榴花吐。见钗头，齐缀赤灵符。恰又经一番重午。君听取。斜阳竹西歌吹，分明不是扬州路。信彼此无殊，古今不异，逢场自足欢娱。但未能免俗与人俱。也试举芳樽泛菖蒲。艾虎悬门，綵丝缠臂，尚传荆楚。吁。满地江湖。龙舟竞渡晓喧謼。相习成故事，骚魂此日知夫。觑水马争驰，锦标平插，浪华捲雪轰旗鼓。幸得隽归来，拈华弄酒，向人誇笑矜舞。有谁解屈子怀沙故。眷宗国难忘心独苦。想曾怀、琼粻椒糈。浮游蝉脱应笑，世俗沉菰黍。是非非是都休评论，聊且长歌吊古。阆风县圃渺苍梧。望夫君、弭节何所。"}