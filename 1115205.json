{"id":"1115205","title":"克信弟坐上赋梅花二首","dynasty":"宋","author":"杨万里","text":"对酒初惊发半华，折梅还觉兴殊佳。如何屋角西南月，只照梢头一两花。自是向来香寂寞，不须更道影横斜。北枝别有春无价，和靖何曾觅得些。月波成露露成霜，借与南枝作淡妆。寒入玉衣灯下薄，春撩雪骨酒边香。却于老树半枯处，忽走一梢如许长。道是疏花不解语，伴人醒醉替人狂。"}