{"id":"466507","title":"鹧鸪天　红雨四章","dynasty":"当代","author":"刘斯翰","text":"不信高情肯独钟，卷帘天外雨流红。欲回春梦谁为主，已似秋蓬只任风。年夜后，忆初逢，惊鸿千里怅难同。笙歌不歇神州路，一夕昆池想像中。漫把神思作浪游，天汉横银不系舟。罡风跋浪来红雨，狡兔飞光上玉楼。回浅梦，泪还流，年年不了是清愁。簪花使酒开春夜，蓬鬓从今更入秋。红雨弥天有异香，春归时节蝶蜂狂。游丝千转莺一啭，无限垂杨倚夕阳。将好好，送茫茫，几回清话比更长。今宵梦觉人无觅，手把花笺读旧行。天外一声碧玉箫，花城此夜太妖娆。乍逢红雨春初暖，又梦蓝桥雪未消。声袅袅，梦迢迢，山长水阔许多遥。青山似我应无恙，只是人间有断桥。"}