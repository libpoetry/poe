{"id":"36728","title":"酬元主簿子球别赠","dynasty":"唐代","author":"皎然","text":"故人方远适，访我陈别情。此夜偶禅室，一言了无生。览君缄中宝，如搴清玉瑛。胡为蕴高价，岁晚徒营营。辞秩贫且病，何人见艰贞。出无黄金橐，空歌白苎行。威迟策驽马，独望故关树。渺渺千里心，春风起中路。近闻新拜命，鸾凤犹栖棘。劝君寄一枝，且养冥冥翼。甘泉多竹花，明年待君食。"}