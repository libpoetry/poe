{"id":"781865","title":"西域进狮歌","dynasty":"清","author":"戴梓","text":"西域遥闻九万里，却向中华进狮子。艨艟如岳浪如山，鲸鳄相看同鹿豕。狮形不似画者形，长发披头毛色紫。双瞳碧玉电光瑩，利爪獠牙三尺尾。尾后团毛类拂蝇，一挥一动无宁晷。曾过邗江泊韨头，韨头观者人如蚁。肩摩踵接日夜喧，乘马欲前遥即止。止非有令畏狮威，蹄蹶腰倾鞭不起。夜犬无声驴不鸣，妖狐魇人人病已。北上神京进圣人，舁向彤廷动天喜。黑面狮奴亦是人，舞蹈欢呼礼非礼。大官给食命春卿，重译相传下温旨。虎圈养狮奴亦入，夜抱狮眠情怿怿。宫闺传语索狮看，圈筑高城甃文石。绕周雕槛俯来看，猛气飞扬犹战惕。坚木为毬綵色装，抛向狮边博腾掷。盘旋滚跳舞不休，一时万象来神獝。宫闺惊骇叹奇观，今日看回又明日。因驱虓虎入城中，虎肝忽被狮刨食。金门列象试驯看，象首低垂身战慄。始信狮为百兽王，眼前虎豹皆臣职。狮能杀兽不杀贼，大官养给夫何益。请将猛将作狮珍，四海烽烟自宁谧。"}