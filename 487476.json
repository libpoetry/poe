{"id":"487476","title":"醉道士歌题弇山园藏卷","dynasty":"明","author":"张元凯","text":"列真之宇太微宫，碧桃千树吹春风。相逢尽是餐霞客，翩跹长揖壶中公。壶中跳入杳无际，金台银阙非人世。玉液涓涓汇作池，黄流泯泯倾如注。式歌有酒旨且多，三三两两朱颜酡。漫笑真人能服炼，谁知老子亦婆娑。髣髴步虚行复止，曲肱聊隐乌皮几。背痒欲倩麻姑搔，觉来失却王乔履。牛饮鲸呼总易醺，牵裳濡首乱纷纷。拍浮倒蹋琼科案，酩酊那开蕊级文。土木形骸恒伫立，手持玉笛吹不得。平头奴子力不禁，扶携踉蹡将安适。浪游五岳穷三山，联袂尽是桃花颜。绛河迢递谁相待，上元夫人名阿环。会时不问胡麻饭，解酲五斗何足算。牵出青牛欲倒骑，黄冠欹斜白发乱。此中玄妙识者谁，仙药元从曲蘖遗。披图展卷心自醉，颓然此辈真吾师。主人谓若幸无负，我且斟若以大斗。倘画当年醉步兵，江东张翰应居首。"}