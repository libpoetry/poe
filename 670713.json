{"id":"670713","title":"夏日袭生过白泉精舍索赠","dynasty":"明","author":"李攀龙","text":"本自岩扉客，承家事耦耕。中年归卒业，壮岁托论兵。身觉儒流贵，心疑侠气轻。垂成看一第，良久逊诸生。狗曲群为诟，毛诗独著名。贫终谙世味，老益见交情。伏腊书相劳，寒温酒数行。白泉钟乳色，黄鸟窃脂声。彩电投壶出，疏星对局明。即知河朔会，夙昔已纵横。"}