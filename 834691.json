{"id":"834691","title":"角招 丹阳隐公桥吊张将军国梁，同梦轩师赋","dynasty":"清末民国初","author":"冯煦","text":"下空昼。归帆乍掩，危桥野鸟僝僽。断垣波外瘦。废塔暝烟，犹挂疏柳。将军去后。早恨咽、樵童渔叟。一角孤云渺渺，带丛笛不胜悲，向城阴回首。知否。大招赋又。虫沙甚处，遗怨归横岫。暗苔寒碧透。断甲埋沙，哀笳催堠。家山似旧。忍客里、来浇尊酒。谱入神弦共奏。怕斜日、拂灵旂，黄昏骤。"}