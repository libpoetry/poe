{"id":"1110170","title":"和信夫屯田疾间偶作二首","dynasty":"宋","author":"吕陶","text":"安居无事莫兴嗟，聊放高情喜溢涯。揽照不惊头染雪，读书未信眼生花。讴吟罢后诗筒减，方论搜来药剂加。见说道心从此壮，几因清梦到仙家。仕路浮沈不足嗟，到头何处是津涯。庭中度日多无事，湖上经年各有花。熟焙春芽香不散，轻澄腊醑味偏加。凭君莫赋思归引，一郡相欢似一家。"}