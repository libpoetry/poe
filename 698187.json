{"id":"698187","title":"送何香山相国放归","dynasty":"明","author":"倪元璐","text":"如何鼎耳雉飞鸣，占曰台司怪事生。累日精思堂偃月，一时坐失手调羹。都如渭水分泾水，宁有蛮兵报触兵。闻道横琴山色好，由他王气属秦城。由来梦卜与人情，总赖斯篇文送行。难得青蝇为杜宇，不闻梼杌食仓庚。苏公暴公各盟诅，雷户崖户如践更。莫道香山无好伴，文公遗迹在零丁。"}