{"id":"629160","title":"杨元孺都督移镇狼山招集海珠寺即席赠别","dynasty":"明","author":"李云龙","text":"玉帐迎春发，翩翩向海东。桃花初跃马，杨叶待弯弓。两岸牙旗影，中流画角风。息徒双树下，揖客一尊同。剑喜雌雄合，诗誇竞病工。停筝伫素月，把酒送归鸿。淮海长天外，沧溟一望通。先声播狼岛，清啸彻蛟宫。鹅鹳呼天外，鼋鼍拜浪中。沧溟从此去，鹏路正无穷。"}