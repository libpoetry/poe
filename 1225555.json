{"id":"1225555","title":"闰八月郡庠小集呈高一初广文并会间诸老","dynasty":"元","author":"洪希文","text":"今年中秋月，不见白玉盘。天公莫省事，留待闰月看。邂逅至此夕，万里云漫漫。孀娥为谁怨，不肯骖素鸾。尊酒兴不尽，聊借今日欢。庭前桂花开，更觉酒量宽。随寓皆可乐，何必游广寒。相从君子堂，馀庆由衣冠。当时金谷园，徒起长恨端。丁宁坐中客，慎勿嫌冷官。东篱菊渐黄，尚可供游观。"}