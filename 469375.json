{"id":"469375","title":"安乐窝","dynasty":"明","author":"黄辉","text":"兹山曾姓孙，公来复为邵。茅宇亦人群，远心豁茜峭。危坐二十年，阴阳恣翻校。用志疑于神，神者亦相劳。衣冠等韦编，从敝得灵造。忽于消息门，顿出混蒙窍。既了图南心，乃与公和笑。始信玄驹穴，饶有日月照。未来已成昨，万古空相吊。弄丸任真行，击壤从俗调。我来揽遗迹，沉冥想观妙。万有亦何思，乾坤本不耀。耳目尽系表，若为论太少。羲皇不离人，无言日相诏。幸谢执戟疲，可展床头好。吾亦爱吾窝，归与偶玄豹。"}