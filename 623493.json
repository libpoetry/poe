{"id":"623493","title":"入朗宁赠少宰学士萧公五言二十韵","dynasty":"明","author":"欧必元","text":"夫子南中彦，才华间世雄。探奇趋禹穴，问道访崆峒。妙自瀛洲选，文称大国工。微言如丽日，操论可成风。特掌铜龙观，犹兼白虎通。丝纶颁赤管，帷幄侍青宫。地近联三事，台连接上公。中涓神骏出，冀北马群空。事与山涛启，心依裴楷忠。陈诗咨睿藻，草奏达宸聪。共沐台衡化，还思造物功。虚怀知相度，下士见谦衷。有梦非周蝶，无心慕汉鸿。丹砂思岭外，鲈鲙忆江东。隐岂漓山久，居难绿野终。定占安石起，不与鉴湖同。千里趋函丈，三生待振矇。长途驱凡马，薄技奏雕虫。雪自程门立，游宁阮籍穷。所忻承吐握，遭遇一时隆。"}