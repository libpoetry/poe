{"id":"536797","title":"三杨诗 其二","dynasty":"明","author":"王世贞","text":"天地气不灭，今古递流行。岩岩富平君，所得何太赢。朝籍未云久，浩然厌承明。绌志终老亲，食力乃躬耕。贷粟耻监河，独行异于陵。峨峨獬豸冠，一出狐豕惊。两分既以展，慷慨示平生。訾亹探乱源，力欲奸谀清。屈指及四五，天怒不为恒。九关下虎豹，白日纷雷霆。沈冥狴犴间，血肉浩纵横。十载无生晷，万死有馀诚。荷校诵遗编，庶几演周经。茹甘岂以蓼，就燠岂以冰。诚知非身计，心各有重轻。终荷帝垂察，役服等齐氓。未永鼓腹游，溘哉大命倾。此疏忆昨传，夜灯尽荧荧。片纸或只言，若引九鼎絙。归骨二华颠，咸秦遍精灵。"}