{"id":"427687","title":"水龙吟·送纕蘅之官黔中","dynasty":"近现代","author":"龙榆生","text":"未应閒却诗人，地偏容得抒宏抱。牂牁远去，疲氓待抚，孤光自照。儒雅风流，讴歌伫听，化行夷獠。过龙场旧驿，武溪深处，平生愿，何曾了。乐事难忘江表。向秦淮、几同登眺。骚坛管领，笔端驱使，逸情萦绕。云外山河，楼头鼓角，相望一笑。看舂陵发咏，关怀民瘼，换吟囊料。"}