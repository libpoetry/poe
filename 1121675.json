{"id":"1121675","title":"宴坐庵四首","dynasty":"宋","author":"范成大","text":"油灯已暗忽微明，石鼎将乾尚有声。衲被蒙头笼两袖，藜床无地著功名。五更风竹闹轩窗，听作江船浪隐床。枕上翻身寻断梦，故人待漏满靴霜。粥鱼吼罢鼓逢逢，卧听饥鼯上晓釭。一点斜光明纸帐，悟知檐雀已穿窗。跏趺合眼是无何，静里惟闻鸟雀多。俗客叩门称问字，又烦居士起穿靴。"}