{"id":"220970","title":"竭陆宣公祠","dynasty":"宋代","author":"林景熙","text":"冰玉为骨秋为神，堂堂内相真天人。谏草数百垂清芬，仁义一洗功利尘。刳肝沥血空排云，白日不鉴吾忠勤。奉天诏下哀痛新，将士感泣天亦闻。皇威雷动清九垠，一纸可敌百万年军。草茅学古期致君，以额扣阍九虎嗔。玉堂云雾当华津，秋耿何不批龙鳞。一尊酹古凄夕曛。鵷湖之水春复春。"}