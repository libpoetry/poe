{"id":"463870","title":"贺新郎 辛卯午日前作","dynasty":"当代","author":"邱登成","text":"大月沉江浦。黮长霄、九歌凄断，郢门芳杜。百劫河山兴与废，休道逐臣能主。只禁得、残阳几度。赍志怀沙天无眼，把奇愁、忍向重冥诉。家国恨，付离黍。骚魂一去空今古。对苍茫、纫兰为佩，昭灵谁赋。影事悲凉人不问，惟有啼鹃自苦。况四野、鸱枭环顾。未冷坑灰吹满地，梦千寻、卜筑归何处。穷日夕，听风雨。"}