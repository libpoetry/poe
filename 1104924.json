{"id":"1104924","title":"孙元忠寄示种竹诗戏以二十篇答","dynasty":"宋","author":"孔平仲","text":"青钱买野竹，持答翠琅玕。深栽小斋后，幽事颇相关。自有烟霞质，能令朱夏寒。引溜加灌溉，毋令雪霜残。冠盖满京华，藩篱带松菊。看君用幽意，必种数竿竹。婵娟碧鲜静，窈窕一林麓。排闷强裁诗，清文动哀玉。秋风楚竹冷，倚杖更徘徊。想见阴山雪，朱炎安在哉。自今幽兴熟，携手卧苍苔。客居暂封殖，腊月更须栽。赏静连云竹，移因风雨秋。我圃日苍翠，会心直罕俦。若人才思阔，文彩珊瑚钩。新诗锦不如，札翰时相投。幽偏得自怡，种竹交加翠。雨露之所濡，成长容何易。叶密鸣蝉稠，啅雀争枝坠。客思回林坰，萧疏外声利。解榻秋露悬，竹凉侵卧内。幽姿可时睹，密干叠苍翠。况乃回风吹，低昂各有意。长啸一含情，洒落富清制。朱夏云郁陶，种此何草草。儿童汲井华，颇亦恨枯槁。寒雨下霏霏，满眼颜色好。临眺独踌躇，山林迹如扫。古墙犹竹色，真作野人居。青云羞叶密，空翠扑肌肤。寒日外惨淡，泠泠风有馀。高斋坐林杪，兴远一萧疏。竹光团野草，秀气豁烦襟。赠此遣愁寂，萧然静客心。枕簟入林僻，鸟雀聚枝深。兴趣江湖迥，松筠起碧浔。琳琅愈青荧，绿竹半含箨。霜露一沾凝，秋风动哀壑。才名四十年，晚就芸香阁。江上忆君时，风林纤月落。竹深留客处，僻近城南楼。眼边无俗物，淅淅野风秋。主人不世才，老气横九州。哀弦绕白云，清绝听者愁。入门高兴发，而无人世喧。丛篁低地碧，疏林听晚蝉。衰年旅炎方，只想竹林眠。安得骑鸿鹄，飞去坠尔前。苔竹吾所好，开轩纳微凉。望中疑在野，景物洞庭旁。秋风亦已起，洒面若微霜。南客潇湘外，与君永相望。有竹一顷馀，舍下笋穿壁。新茁才出墙，满岁如松碧。苍苍众色晚，归鸟尽敛翼。宇宙此生浮，仰惭林间翮。竹皮含旧翠，鸟雀满樛枝。冰壶动摇碧，故作傍人低。细雨荷锄立，秋风独杖藜。老来性情静，不是傲当时。执热何曾有，亭午减汗流。风飘连野色，客意已惊秋。应接非本性，闭关人事休。潇洒送日月，兹焉心所求。寒城朝烟淡，竹日静晖晖。芊芊烟翠羽，罗列萧洒姿。清风左右至，秋色有馀凄。日暮归几翼，鹪鹩在一枝。欻翕炎蒸景，汗踰水浆翻。凄凄自生凉，风竹在华轩。萧摵寒箨聚，比公头上冠。独在天一隅，可望不可攀。密竹复冬笋，抽梢合过墙。明涵客衣静，阴过酒樽凉。初月出不高，茂林延疏光。欣然淡情素，丘壑道难忘。碧色忽惆怅，霜埋翠竹根。啾啾黄雀啅，宅舍如荒村。侍婢艳倾城，焕若灵芝繁。天寒翠袖薄，染泪在丛筠。"}