{"id":"1242543","title":"赠河南卫毕将军歌","dynasty":"元末明初","author":"张昱","text":"壮哉将军八尺躯，阵前夺骑生马驹。有力每轻弓两石，据鞍手横丈二殳。小敌如怯大敌勇，生平气与忠义俱。逢时受命从大将，势合风云兴海隅。奉辞东下尉陀国，回兵北击无单于。望风襁负至者众，将军为驻南征车。归来九重赐颜色，蹈舞恩光生步趋。团花战袍出内府，大官羊膳来公厨。洛阳关东古重镇，授以斧钺专城居。绿槐高映使者节，黄金新铸兵家符。握刀负盾走壮士，拥盖吹笳喧道涂。尽知勋名在忠义，千骑万骑先传呼。祈连亦有霍去病，细柳岂无周亚夫？只今将军与之并，人马相辉古即无。君恩广大法天地，将军报答将何如？丹青或接万亿载，忠义莫虞无画图。"}