{"id":"894799","title":"重修复古殿纪事","dynasty":"宋","author":"赵昀","text":"烈祖谋诒燕，冲人命绍龟。禁严瞻复古，缔创想当时。凤纪因多历，翚飞欲寖隳。端居常念此，凉德恐羞之。勉辑炎兴业，新还舜禹规。栋骧非玉瑱，朴斲仅涂茨。咫尺羹墙见，延洪典则贻。缅怀光宅旧，俨若焕章垂。圣志惟先定，鸿名寓有为。风烟沈庙算，天日俯畴咨。屏翰环方召，言谟富禹夔。权纲归总揽，制度永维持。养士翔鸳鹭，蒐兵振虎貔。宣王修政日，光武中兴时。文治绥函夏，英威鬯远夷。万年丕显绩，三纪太平基。继述惭非称，规恢动慨思。肯堂心翼翼，景行日孜孜。载绎车攻雅，宜赓考室诗。告成书梗概，拜手缉芜辞。"}