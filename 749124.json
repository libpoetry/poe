{"id":"749124","title":"观黄淮交汇粮艘竞渡感而有作","dynasty":"清","author":"吴以諴","text":"黄河如山挟沙走，清淮雪浪殷雷吼。白日风雨斗两龙，涛声五月清河口。小舟飘忽若凫鹜，大船嵬㞦如山岳。若鸦衔尾车接轴，北人腾笑南人哭。突然一掷如破竹，粟米流脂膏鱼腹。洪湖之水高于镇，淮堂铜柱剥落无。灵光山河七十二流注，何汪洋，石塘二百里，域水以为殃。风狂雨骤向昏黑，欲上不上船头裂，欲退不退船尾折。千夫力尽指流血，一唱督护心断绝。吾闻平江伯，经始资良策。孤悬三千里，引漕济军国。往者湖决十三堡，千里淮扬急如扫。借黄济运非良图，广川往往遵长途。海上巨鱼作人立，飓风骇浪迷方隅。仓卒可一不可再，策非万全良可虞。忆昔圣祖与神宗，翠华巡幸车书同。赞牲沈璧礼数崇，敬天勤民亮天工。天开引河辟洪濛，汴泗交流泾渭通。浊河清济贯当中，万艘徐引洪涛风。冯夷河伯来效忠，丰碑大书留禹功。佐者靳张数钜公，蒸尝百世铭鼎钟。河清作颂声摩空，千秋万岁歌年丰。"}