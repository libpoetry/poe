{"id":"766887","title":"宝鼎现 秋怀","dynasty":"清","author":"俞士彪","text":"东园极目，暮霭秋色，望中缥缈。江城下、寒涛寂寞，一抹吴峰青未了。睹败柳、挂残阳欲落，沙岸倒垂红蓼。渐野寺、疏钟时动，惊起隔林栖鸟。何事今岁秋偏早。向登临、无限愁抱。还追忆、他乡行乐，炬烛双燃花底照。敞绮席、拥红妆调笑，翻怪笙歌烦恼。残月堕、霞觞更举，客里光阴偏好。惆怅归来，空赢得、青衫破帽。对长宵魂断，渐渐哀笳唤晓。帘外露冷、残星小。愁听寒螀叫。待新雁、寄与同游，不是旧时年少。"}