{"id":"1119486","title":"阅史六首","dynasty":"宋","author":"陈造","text":"百战淮西仅奏功，澶渊欲战已平戎。三纡相绂犹公道，长为莱公羡晋公。公安枯竹本何知，摽表精忠解不私。应笑神奇甘臭腐，谗锋得意几馀时。树威立敌祇商君，俯仰欺诬莽更文。何事君王自聪哲，三槐五鼎买崩分。帝惜人才几手培，诛锄借作盗权媒。更怜孙息追仇误，忍死龙荒首不回。徐稚申屠晚见机，当时张邴是先知。冥鸿久矣层霄上，置网弥山漫尔为。平时愤世谢王符，更肯佯狂踵接舆。须信有心端有累，与君乘木用舟虚。"}