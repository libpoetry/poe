{"id":"289984","title":"一萼红·瓮山赏雨，和息厂，用石帚韵","dynasty":"现代","author":"郭则沄","text":"曲廊阴。乍珠帘暮卷，听雨卧斜簪。柳发微匀，荷盘欲碎，倚云楼殿沈沈。睇铜辇、香尘洗尽，剩寂历、烟语付青禽。夕榭鸿欹，秋厓碧老，倦眼重临。一霎池灰劫换，说霓旌往事，阿监伤心。凤艒浮蓑，鸾扉涴藓，邀梦空记幽寻。漫重谱、淋铃怨曲，冷丛泪、犹颤蕊头金。为问翠瀛浅后，怎抵愁深。"}