{"id":"594108","title":"寄吴明卿","dynasty":"明","author":"欧大任","text":"湛湛长江枫树林，故人何处寄高吟。城盘鄂渚开云梦，山倚钟台望汉阴。鸿起每劳双目送，凤衰宁为二毛侵。潇湘鼓柁曾吴咏，风雨操琴尚楚音。结佩早捐兰茝恨，灌畦甘息桔槔心。刘虬不惮移家远，禽庆应期住岳深。忆昔几同燕市筑，别来三听洛阳砧。遥知卞令峰犹距，已愧东方陆自沉。紫盖梦驰思把袂，青门书去报抽簪。扁舟南下须乘兴，未必烟涛不可寻。"}