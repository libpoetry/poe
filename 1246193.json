{"id":"1246193","title":"正月十五夜灯花大开作","dynasty":"元末明初","author":"刘基","text":"灯花如营红且绿，灯花有意怜幽独。夜寒衾冷漏声迟，卧看琼枝绽金粟。凉蟾入户四壁空，地炉宿火天无风。祥烟抱日丽碧落，骊龙吐珠歊紫虹。人言此花专报喜，劳生短发丝垂耳。无望之福非所希，无事恼怀吾足矣。呼童添油引良夜，九衢灯月光相射。漫沽浊酒饷离魂，岂必忘忧惟树萱。"}