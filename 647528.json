{"id":"647528","title":"送郑玄龄还家","dynasty":"明","author":"王汝玉","text":"山中别来三十年，京华重见情依然。昔时少小今老大，相顾握手俱堪怜。缅想烟霞同志客，楚云秦树天南北。凭谁为问旧游欢，鸥盟冷落花狼籍。雨声空馆喜联床，银烛摇红夜正长。解貂且醉金陵酒，勿论它乡与故乡。我方留滞君归去，未拟佳期在何处。百年几度海生桑，目断江东缈离绪。"}