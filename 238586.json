{"id":"238586","title":"自叙六十韵","dynasty":"宋代","author":"高斯得","text":"苍苍大峨山，高标致青天。西江走其下，东井躔其颠。积此二仪气，锺为万古贤。粤从扬马来，作者接项肩。我家高阳氏，遂古已婵嫣。爰及开府公，世德乃昭宣。挺生六男子，如鳌海上连。逢时供世用，报国或躯捐。二季遇明主，皇极佐后先。英芬播家国，余辉照山川。咨予食旧德，一线千钧悬。结发日砻砥，植节图贞坚。龙飞四十春，先皇始招延。绛侯正骄主，答策聊相镌。无心得天下，人力何有焉。有司矜其愚，置之龟列前。先人既死城，□遭祸逾挺。挈身归君父，叨沐登史筵。是时嘉熙末，大臣私自便。抗疏警其偷，侧目尤谗言。未几孽嵩来，当国恣且专。白发竝相议，一斥逾三年。祁公俄入相，招我赤城边。公寻薨于位，游老司陶甄。蓄缩多畏忌，百壬闹煎煎。汲黯又妄发，群厖益呀喧。卧空百余日，遂棹严滩船。偶乘浙东传，入手埋轮权。南床有妇翁，出柙流馋涎。劾章格不下，使者反归田。流落经七载，那复凌翔鵷。淳佑更化瑟，弓旌罗八缠。例叨赤车使，收召湘江壖。南宫甫逾月，遂玷蓬莱仙。仍侍玉皇案，兼操金匮篇。主恩海岳比，每欲输尘涓。谢吴对持铉，国势如舟偏。薰莸共一器，两党操戈鋋。予与赵徐辈，放逐纷联翩。吴公亦去相，国事堪潸然。荏苒兵难作，扰攘纷戈鋋。吴公再秉钧，首议贾生篇。诸梁尚当路，公愿竟以愆。亡何事大异，莱国冤南迁。国忠乱天经，党祸何连延。伤哉淳佑士，萧艾化兰荃。腰金空照地，噤如秋后蝉。嗟我亦何我，赵璧乃独全。挂舌坐林间，嫠忧耿无眠。一旦彗星出，应诏言数千。历数蔡京罪，请收贾充权。书遏不得上，龙髯已飞天。尚有闻戒集，祠之未敢传。其间朝阳吟，好事达湖弦。几欲齿奸鈇，终肤陨深渊。偃蹇逾十偾，冰山尚顽坚。不学李拾遗，尽付酒家钱。不学杜拾遗，穷愁诗自传。圣涯浩无际，前路渺以绵。且复系寸景，终予犀革编。"}