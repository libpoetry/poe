{"id":"660492","title":"和雪湖喜雨长句用旧韵","dynasty":"明","author":"谢迁","text":"梦中惊闻雨来过，揽衣夜兴冠而坐。渴肠顿慰真如苏，檐声况有清风佐。黄童白叟竞喧呼，好怀岂直予一个。斡旋始信帝力存，沾濡何必雷声大。祁祁霢霂连三朝，风条不鸣块不破。向来酷旱将十旬，禾黍皆茅荼亦蔗。炎埃蔽空迷咫尺，掘井求泉论杯斝。桔槔密比徒尔忙，铚鏄高悬总成暇。喣沫可怜鱼尽枯，鸣垤终闻鹳相和。秋深场圃俱已空，雨后来牟岂容惰。殷勤杖策告乡邻，木柄长镵亟须荷。"}