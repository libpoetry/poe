{"id":"708663","title":"高阳台•次韵答陆荩思","dynasty":"明末清初","author":"沈谦","text":"日黑山寒，天低草合，高城不阻离魂。握手相看，曾经几度论文。残莺叫醒西窗晚，奈依然、隔着江云。叹流光，开遍玟瑰，难寄芳芬。不须懊恨轻分。喜新词再读，气逼星辰。欲付雪儿，翻教泪洒罗巾。放歌作达真吾事，怎柔肠、转尽车轮。正西陵。竞赏新荷，莫负双樽。"}