{"id":"749834","title":"四遐","dynasty":"清","author":"冯秀莹","text":"求友五十年，所获仅四遐。雪缘首仙蜕，遗札皆天葩。鉴物神于音，冥析谁筝琶。老穷浭阳铁，诗胆悬刘叉。齿莫稚朱青，竹马黄金车。后来状头魔，健羡鸠槃茶。慧业虽终存，炉火殊未加。同年笑山子，晚遇冠触邪。隽句与名章，骆驿奔鲜霞。余贤被罡风，尽堕罗刹家。才难知尤难，三复增叹嗟。"}