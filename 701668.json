{"id":"701668","title":"春日田园言怀三首","dynasty":"明","author":"黄省曾","text":"田庐动春色，墟里连鸡声。启户见旭日，衔杯解朝酲。桃花倚窗开，戴胜桑间鸣。素烟泛新柳，青山列虚楹。兰蕙难久芳，皓月不常盈。百年若流电，胡为而屏营。草木相凋谢，春秋促年龄。飞缨与白衣，同一销其形。四皓乃天士，紫芝轻汉庭。王孙儋人爵，终焉服青萍。予观干禄者，后今俱未停。谁能江海上，浩然独扬舲。玉衡指春暮，鸧鹒鸣以时。此鸟自何来，栖我绿杨枝。蕙兰华滋发，怆恻朱颜移。海内谁不逝，予衰亦何悲。"}