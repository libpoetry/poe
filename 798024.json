{"id":"798024","title":"满江红  岁暮渡江用宋荔裳观察曹顾庵太史王西樵考功倡和原韵","dynasty":"清","author":"陈维崧","text":"六幅蒲帆，掠江下、玻璃绿涨。中流处、举杯遥贺，焦先无恙。一片乡愁残垒下，五更僧语空舲上。喜网来、白小不论钱，渔蛮饷。看蟹舍，沙头漾。听铜斗，船头唱。喝岷江有水，速成醇酿。估客使船都似马，吴儿踏浪何须杖。剪烛花、醉眼看鱼龙，离奇状。"}