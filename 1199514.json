{"id":"1199514","title":"子夜四时歌 夏歌二十首","dynasty":"魏晋","author":"无名氏","text":"高堂不作壁，招取四面风。吹欢罗裳开，动侬含笑容。反覆华簟上，屏帐了不施。郎君未可前，待我整容仪。开春初无欢，秋冬更增凄。共戏炎暑月，还觉两情谐。春别犹春恋，夏还情更久。罗帐为谁褰，双枕何时有。叠扇放床上，企想远风来。轻袖拂华妆，窈窕登高台。含桃已中食，郎赠合欢扇。深感同心意，兰室期相见。田蚕事已毕，思妇犹苦身。当暑理絺服，持寄与行人。朝登凉台上，夕宿兰池里。乘风采芙蓉，夜夜得莲子。暑盛静无风，夏云薄暮起。携手密叶下，浮瓜沈朱李。郁蒸仲暑月，长啸北湖边。芙蓉始结叶，抛艳未成莲。适见载青幡，三春已复倾。林鹊改初调，林中夏蝉鸣。春桃初发红，惜色恐侬擿。朱夏花落去，谁复相寻觅。昔别春风起，今还夏云浮。路遥日月促，非是我淹留。青荷盖渌水，芙蓉葩红鲜。郎见欲采我，我心欲怀莲。四周芙蓉池，朱堂敞无壁。珍簟镂玉床，缱绻任怀适。赫赫盛阳月，无侬不握扇。窈窕瑶台女，冶游戏凉殿。春倾桑叶尽，夏开蚕务毕。昼夜理机丝，知欲早成匹。情知三夏热，今日偏独甚。香巾拂玉席，共郎登楼寝。轻衣不重彩，飙风故不凉。三伏何时过，许侬红粉妆。盛暑非游节，百虑相缠绵。泛舟芙蓉湖，散思莲子间。"}