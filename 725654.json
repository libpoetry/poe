{"id":"725654","title":"乐府三首 其一 蜀国弦歌篇十韵","dynasty":"南北朝","author":"萧纲","text":"铜梁指斜谷，剑道望中区。通星上分野，作固下为都。雅歌因良宋，妙舞自巴渝。阳城嬉乐所，剑骑郁相趋。五妇行难至，百两好游娱。牲祈望帝祀，酒酹蜀侯姝。江妃纳重聘，卓女爱将雏。停弦时击爪，息吹更治朱。脱衫湔锦浪，回扇避阳乌。闻君握节返，贱妾下城隅。"}