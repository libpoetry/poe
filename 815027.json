{"id":"815027","title":"送张霞翥内渡","dynasty":"清","author":"姚瑩","text":"三绝谁如顾虎头，十年不见使人愁。无端海外逢青眼，相对尊前敝黑裘。世事沈沦从逝水，诗情笑傲寄扁舟。独怜泼墨为花鸟，又向人间几百秋。漫言万里掣长鲸，一夕天涯白发生。未必文章通造化，可能谈笑取公卿。赵岐自昔佣东海，李广何年守北平？皎月三更边柝静，倚栏又见斗牛横。"}