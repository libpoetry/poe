{"id":"827488","title":"飓风叹","dynasty":"清末近现代初","author":"吴妍因","text":"民四八七天朦胧，奔腾澎湃来飓风。初时众庶悉称快，郁热所以和其衷。既而猛厉世无匹，往来驰骋磨苍穹。势如天吴倒海水，席卷大陆包长空。天惊石破雨骤至，巨鳌直捣冯夷宫。又如乖龙倏夜走，张牙特兀沧溟东。万灵呼啸作旗鼓，千鳞百介纷相从。俄顷乾坤失颜色，九州一气翻鸿濛。雷门震吼日未已，夜半犹闻声隆隆。芥舟桑田何足数，江头百姓皆沙虫。长城隳颓天柱折，爪牙一瞥何其雄。可怜野老久恬坐，昨日之日蓬庐红。惊涛骇浪挟之去，追随魍魉抛孙童。助化长鲸吐淫水，涓涓泛滥尧天洪。呜呼，吾闻础润月晕各有兆，众生无乃初矇瞳。何不坚堤实土固吾圉，乃令风姨肆虐，挟其万钧之力而来攻。"}