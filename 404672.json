{"id":"404672","title":"满江红·丁丑夏，正值香港回归日，又逢佛教法住学会创建十五周年，心花一朵，遥致贺忱","dynasty":"近现代末当代初","author":"萧萐父","text":"法住香江，十五载、因缘殊胜。继学脉、石头路滑，唐门风正。花果飘零休怅望，灵根遍植凭精进。计年年、嘉会蔚人文，群英奋。娑婆界，须堪忍。路曲折，愿无尽。喜慧业传灯，菩提心证。红雨纷飞摩诘笑，白莲净远濂溪韵。盼明朝、粤海宝珠还，欢歌庆。"}