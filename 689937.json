{"id":"689937","title":"题八景 竹山牧犊","dynasty":"明","author":"张天赋","text":"不往桃林放，淇园别样春。翠阴风有约，嫩绿地无尘。短笛由歌曲，疏篁对主宾。倒骑归去也，儿女笑相迎。兜率浑閒事，天然显地灵。一泓冰解冻，千古圣同清。磨墨题新句，辞官濯旧缨。我曾三载读，对此学惺惺。秀峤钟灵异，叶冈脉络承。窗含五夜气，天假一篝灯。漏尽钟初动，云迷酒未醒。翰林香不断，吹过竹山亭。岑接千年秀，门当一岭青。地经前代相，天作大家屏。轮辙邈无迹，冠裳彷有形。高山动仰止，从此继芳声。一鉴方塘晓，天机云自然。羽鳞昭上下，道体是浑全。物物一太极，纷纷同本原。凭栏人不语，悟入几玄玄。四面澄澄水，中心兀兀亭。虚明浑似我，吹照总忘情。爽气清诗骨，祥光映画屏。好怀天不禁，何处问登瀛。卜宅诗书里，遮天松竹林。大夫操劲节，君子抱虚心。巢搆千年鹤，风摇十里阴。幽人避繁暑，扫石卧长吟。地里殊无别，风光迥不同。巉岩谁作伴，烂熳自成丛。色艳欺图画，香飘落酒钟。乾坤都在此，何必问东风。"}