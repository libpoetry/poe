{"id":"844441","title":"途中杂咏四首","dynasty":"清末民国初","author":"金武祥","text":"连朝疑向画图行，极目云山人几程。最爱新晴滩涨急，绿杨阴里水车声。云树苍茫霁色开，绿波如画水潆洄。篷窗閒凭抛残粒，引得游鱼逐队来。髣髴仙源路尚赊，水云深处有人家。此中不识春多少，流出前溪百种花。每到停舟逸兴添，征途风味亦何嫌。山肴野蔌都清脆，更有村醪一味甜。"}