{"id":"438674","title":"元光间予在上龙潭每春秋二仲月往往与元雷游历嵩少诸蓝禅师汴公方事参访每相遇辄挥毫赋诗以道閒适之乐今犹梦寐见之儿子渭近以公故抵任城禅师附寄诗以叙畴昔未几驻锡东庵因造谒间出示裕之数诗醉笔纵横亦略道嵩游旧事感叹之馀漫赋长句二首 其一","dynasty":"金","author":"冯璧","text":"性理诸方巳遍参，归来一锡驻东庵。山中莲社旧招隐，旅舍阿戎新对谈。诗笔如君僧有几，文章愧我老无堪。绫书大字拈香疏，须趁微之酒半酣。"}