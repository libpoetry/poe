{"id":"548976","title":"题吴之矩云起楼","dynasty":"明","author":"高攀龙","text":"吾友搆高楼，上与南山友。推窗延诸峰，凭几揖群阜。楼中列万卷，亦贮泉百缶。彝鼎皆商周，图书悉科斗。客来赏奇文，疑义相与剖。递品阳羡荼，呼取惠山酒。或时自晏坐，澹然一何有。青山时出云，白云时入牖。焂忽曳作衣，亦或变为狗。起灭千万端，巧历能算否。人生一如此，幻化安能久。借问天壤閒，何者是不朽。"}