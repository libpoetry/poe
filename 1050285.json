{"id":"1050285","title":"双泉轩赠太平守梁正叔","dynasty":"宋","author":"郭祥正","text":"开池得双泉，因泉构华屋。池中种菱荇，池上列花竹。与春蘸新红，遇风摇净绿。轻鸥自飞舞，纤鳞随出缩。操舟往江海，端忧龙蜃触。卷衣入山林，而防虎狼欲。岂如一凭栏，俯仰快心目。朝吟吟有馀，暮醉醉不足。双泉长涓涓，比公享天禄。公归民怀公，听我双泉曲。"}