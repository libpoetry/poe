{"id":"535915","title":"汉郊祀歌二十首 其七 惟泰元","dynasty":"明","author":"王世贞","text":"巍巍寿宫，瑶瑰其阍。于惟泰元，称天之尊。胚始无极，厥眹泯泯。两仪渐辟，五序因循。凝精为曜，微者星辰。气噫而风，亦润以雨。霏霏雾露，粉泽下土。夭乔鳞羽，顺性归所。涵泳熙沐，忘已繇造。惟我思媚，式献以报。玄酒既熟，郁鬯斯馥。有鲜者犊，寔茧其角。是祼是燔，取彼膻芗。以达霄潢，庶几来翔。玉弁俄俄，璚琯洋洋。延庇亿年，总齐万荒。"}