{"id":"1110938","title":"武夷七咏 天柱峰","dynasty":"宋","author":"朱熹","text":"屹然天一柱，雄镇斡维东。祇说乾坤大，谁知立极功。绝壁上千寻，隐约岩栖处。笙鹤去不还，人间自今古。谁写青田质，高超雁鹜群。长疑风月夜，清唳九霄闻。面势来空翠，哦诗独好仁。怀人今已矣，谁遣栋梁新。危亭久已倾，祇有颓基在。何事往来人，不知容鬓改。藏室岌相望，尘编何莽卤。欲问伯阳翁，风烟迷处所。仙人推卦节，炼火守金丹。一上烟霄路，千年亦不还。"}