{"id":"237738","title":"和唐使君秬古风","dynasty":"宋代","author":"曾协","text":"宦游非所安，举足常徊徨。官事似马曹，自谓真谩郎。犹惭上官前，簪裳久低昂。归辄痛扫溉，草木有幽香。但令眼中青，不问眉间黄。何期逢故侯，一见心凄凉。扬袂指乡国，矫翼西南翔。危言气峥嵘，高怀涕淋浪。更怜凡草木，欲置桃李场。作诗借光辉，此意宁可忘。"}