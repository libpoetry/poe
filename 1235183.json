{"id":"1235183","title":"送郭干卿学士赴奎章阁次赵鲁公韵二首","dynasty":"元","author":"大欣","text":"岁晏俄闻上国行，安车可是暮年情。早朝翠雾沾衣湿，夜直银河入坐清。社稷忧勤霜鬓短，江湖归梦钓丝轻。相携不尽丁宁语，歌断骊驹白下城。短褐宁陪衣绣行，相忘道术愧深情。光分玉树精神合，气肃金盘沆瀣清。孤凤远归阿阁晚，六鳌浮去五山轻。微踪亦与扁舟约，烟水南询第几城。"}