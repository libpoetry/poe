{"id":"722655","title":"后秋兴八首中秋十九日，暂回村庄而作","dynasty":"明末清初","author":"钱谦益","text":"三匝惊乌未出林，危柯荒楚郁萧森。一区环堵方朝雨，四野穹庐尚夕阴。自丧乱来馀破胆，除君父外有何心？石城又报重围合，少为愁肠缓急砧。禾黍离离芦荻斜，裹头遗老问京华。共传淮水吹商律，却指张星望汉槎。宛转牛阑通夜柝，参差牧笛咽霜笳。浊醪更酌邻鸡下，挂壁龙身夜吐花。五岭三湘皓景晖，西方谁谓好音微？乌瞻华屋谋重止，燕语雕梁悔别飞。妖鼠浮江占地改，岁星去国报天违。高曾奕叶恩波在，忍忘乘坚与策肥。起手曾论一着棋，明灯空局暗生悲。萧疏齿发凋残日，突兀乾坤赌赛时。海水怒飞龙起急，天梁横截雁来迟。盘鍉大有中原约，酌酒加餐慰尔思。警跸遥闻出楚山，奋飞直欲诣行间。荒墩木叶谁家戍？浅水芦花何处关？未得星驰追御宿，只凭露布涴愁颜。腐儒错莫从人笑，迟暮犹论耿邓班。头白那禁更白头，况逢秋月又添秋。笛飞瓜步空传恨，刀剪吴淞始断愁。半壁东南馀虎兕，百年臣子总凫鸥。兔园断烂芝麻鉴，临极犹闻起一州。乱流深惜济川功，静啸悲吟土室中。策杖却追夸父日，扁舟还载庶人风。戎戎山雨蒙头白，飐飐渔灯过影红。秋老夜深龙睡熟，河边无恙纬萧翁。孤篷信宿且逶迤，白水柴门返故陂。丹桂月舒新结子，苍梧云护旧封枝。歌阑长夜秋方盛，语到胥闾日每移。小饮折花重剪烛，参旗长并酒旗垂。"}