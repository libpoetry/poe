{"id":"1108044","title":"代人上师垣生辰","dynasty":"宋","author":"仲并","text":"盛世还生瑞世人，东风屈指岁华新。祥烟不断千山晓，爱日无边万国春。鸣玉珥貂扶紫极，櫜弓偃革转洪钧。我民非敢私为寿，永作堂堂社稷臣。直把孤忠动帝聪，平生房杜不言功。冲霄鸾凤谋谟合，遮道豺狼党与空。韬略暇时谈笑里，勋名他日画图中。中书未数汾阳考，万有千年似鲁公。清风孤映紫宸班，平立伊周伯仲间。几岁苦心扶国步，今年喜色到天颜。羽书已静淮西报，翟辂初从塞北还。式廓中原断无事，从容廊庙有馀閒。已闻鼙鼓静边陲，初见丝纶宠帝师。寰宇一新周礼乐，广庭重用汉威仪。江南江北无他事，春后春前更此时。举盏上公千岁寿，赓歌永赞舜无为。日日衣冠金马门，有谁出力正乾坤。来归季子国人喜，终藉叔孙皇帝尊。凤沼真成逢旦暮，龙楼今得问晨昏。欲知馀庆来何似，带砺山河永永存。冠豸英风传至今，于时早已望商霖。挂帆鲸浪朝天日，借箸龙墀许国心。帝渥荐颁廉陛远，边声初断塞垣深。不须更诵烝民句，处处儿童尽好音。不用天河洗甲兵，只凭直道致升平。三王事业贤臣主，一代师儒难弟兄。屡薄赋徭民鼓舞，尽除氛翳国清明。休将前古论今日，万古无人敢抗衡。"}