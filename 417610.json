{"id":"417610","title":"水龙吟 游柳州都乐山水云洞","dynasty":"近现代","author":"单人耘","text":"龙城有客酣吟，割愁何用挥长剑。人来都乐，亭依群岫，雨浓林淡。洞里水云，藤萝白石，天光倒蘸。过苔岩径转，疏红垂敛。征裳湿，秋初染。师弟情萦千里，乘飙轮、风光喜瞰。志雄桑梓，爱箴儿女，岁华荏苒。边陲新异，画图难足，频劳指点。待明朝波净，叠峦秀竹，放离江缆。"}