{"id":"801994","title":"赵忠悯公得谥诗","dynasty":"清","author":"邵岷","text":"滇南侍御人中杰，气如虹霓耿不灭。壮猷早著剪萑苻，正色俄看冠朝列。维时明祚丁未造，劫火烧天百川竭。弄兵剧贼覆神州，食肉谋夫营蚁穴。可怜国事无可为，但见乾坤日流血。阉人夜半开九门，百万黄巾拥丹阙。君王披发殉山河，宰执全躯效臣妾。大臣命重小臣轻，劲草何知疾风烈。一呼巷战千人靡，身首分馀立如铁。但教心与赤日悬，肯惜身随天柱折。腐肉馨香何处归，悯忠寺畔埋冰雪。风雨犹闻啸国殇，沧桑未许磨残碣。易名巨典隆圣代，特采嘉言表奇节。百年幽沕一朝显，六诏山川增皦洁。丈夫七尺即泰山，取义成仁在勇决，不尔芳名何卓绝。君不见同时多少偷生人，一念蹉跎成瓦裂。"}