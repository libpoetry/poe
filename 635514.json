{"id":"635514","title":"送张子白明府归里","dynasty":"明","author":"成鹫","text":"长安贵人骑大马，清远清官归邺下。水陆销支买鹤钱，糇粮罄尽修琴价。奚囊转重宦囊轻，手版长抛歌板罢。周行如砥直如弦，一路吟诗到家舍。道旁送者谁与谁，白发山人来劝驾。君不见绥山李雪樵，解印归田事耕稼。又不见番禺姚令公，计拙心劳快休假。同声相应好相求，同病相怜不相借。寂寞东林旧主宾，惆怅莲花自开谢。有缘聚似露珠团，无缘散若瓶水泻。清风留作岭头春，棠阴蔽芾无冬夏。野老空馀去后思，古道至今成话把。归去来，归去来，天路仔肩猛然卸。濯足临清漳，振衣登太华。名山有约待同游，向平未老须婚嫁。不用重寻忼慨歌，廉吏不可为而可为也。"}