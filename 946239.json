{"id":"946239","title":"上闽帅梁丞相生日二十二韵","dynasty":"宋","author":"陈傅良","text":"炎正维中叶，皇图再造年。天潢流少海，星纬粲台躔。臣主尝难并，乾坤岂偶然。千龄开历数，一气付陶甄。黄屋传神器，彤庭领众仙。风云从此会，日月更谁先。昔者求侵地，何人赋甫田。吴儿咸抵掌，哙等欲差肩。庙论惟多士，戎功不在边。一麾分赤社，万事属青编。吾道诚难用，诸儒亦自偏。才名多濩落，经行失枸挛。洛蜀何嗟及，熙丰竟祸延。帝罗兼雁木，平步忽貂蝉。甚矣知当宁，凄其望济川。年来群老行，公在万民悬。定作盐梅梦，行歌杕杜还。沧溟宗众滥，衡岳倚苍玄。要使垂身后，无为慰眼前。管弦无算爵，桃李未央天。鲁燕虽堪颂，闽山不足镌。中原康济事，彝鼎愿联翩。"}