{"id":"118377","title":"和子瞻铁柱杖","dynasty":"宋代","author":"苏辙","text":"截竹为杖瘦且轻，石坚竹破误汝行。削木为杖轻且好，道远木折恐不到。闽君铁杖七尺长，色如黑蛇气如霜。提携但恐汝无力，撞坚过崄安能伤。柳公虽老尚强健，闭门却扫不复将。公足力无险阻，怜公未有登山侣。回生四海惟一身，袖中长剑为两人。洞庭漫天不觉过，半酣起舞惊鬼神。愿公此杖亦如此，适意遨游日千里。归来倚壁示时人，海外苍茫空自记。"}