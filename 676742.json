{"id":"676742","title":"杂诗七首 其七","dynasty":"明","author":"卢楠","text":"征夫严夙驾，负羽即长衢。天山白雾满，瀚海愁云纡。日暮向何处，彊藩为我虞。前年云中扰，主帅涕涟洏。敌骑从北来，鸣笳间旌旂。今年辽阳骛，干城失边隅。桀骜我皇使，髡奴緤长组。险阻掣重关，气盖连东夷。欲挥天马挝，指顾定边陲。惜无晨风翼，阻此风云期。奋身临飞观，遐觇还四区。长城袤万里，上与浮敲齐。耳虚听刁斗，目竭回旌旗。安得楚雄剑，扬锷震天威。塞门背捲甲，沙郡面渠魁。缉安两鄙民，扶持四海危。扫清黄池尘，放马华山归。丧元在沟壑，马革裹尸回。"}