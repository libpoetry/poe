{"id":"1235578","title":"和崔元初秋日舒怀感时叙旧情见乎辞","dynasty":"元","author":"成廷圭","text":"淮南入幕皆名士，边土从军总贵游。万里又劳丞相出，九重独使圣君忧。禾生异亩虚占斗，木落空江欲变秋。召伯埭前听报捷，高邮城外解通舟。荔薜墙空雨气深，湿苔满径竹森森。城中不得三农信，塞上争禁十日阴。野佃负薪多未得，邻翁乞米数相寻。笙歌饮散者谁子，命驾归来醉堕簪。潇洒君家锦照堂，石泉秋水煮茶香。沿池筱簜鞭尤润，当户蒲萄叶半黄。东馆坏垣尘漠漠，西城残照晚苍苍。春时数听尚书履，几送池边月色凉。"}