{"id":"764991","title":"洞庭春色 题棠村词，遥为大司农苍岩先生寿","dynasty":"清","author":"徐釚","text":"学海词源，功名胜矣，足并千秋。看曹刘沈谢，乃公驱遣，夔龙稷契，于帝旁求。累叶金貂连凤阙，那便少、车前拥八驺。经纶展，启沙堤黄阁，一半丹丘。满座邹枚宾客，较才雄、谁似君侯。记尚书红杏，金荃兰畹，坡仙铁板，玉宇琼楼。暂借度支元补衮，更头黑、三公笑白头。逢洗沐，坐蕉林书屋，细勒银钩。"}