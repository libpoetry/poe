{"id":"593280","title":"木瘿杯行","dynasty":"明","author":"欧大任","text":"顺阳李生高兴剧，携我痛饮容台宅。主人行酒木瘿杯，自称致自檀山侧。五鬣松边悬欲垂，三枝槐上黏堪摘。似同拔汗产婆罗，讵但波斯出阿驿。撷处寒知塞雪深，刳来新带胡云色。点漆光输藤实青，黝玄文谢芝柈碧。椀并车渠半羞湿，螺看鹦鹉频浮白。此物欣登玳瑁筵，此时散照琼瑶席。刘表家传伯雅年，扬雄赋就鸱夷夕。醇醲鲸吸递相持，脯炙盘行笑仍擘。夜光杯曷取三升，瓠落樽何须五石。古称材大无所容，谁怜瓢弃犹堪惜。君不见新蔡生，君不见铜梁客。陪京狎长大府卿，分陕今尊少方伯。徐郎吴郎次第还，圣明收召破常格。我亦衔恩继诸子，自比无盐愧雕画。岭外萧森颇类枫，社中拥肿甘如栎。感君意气慰飘零，瘿乎瘿乎何人见尔曾沾臆。"}