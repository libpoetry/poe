{"id":"834835","title":"大酺 题《江干笛思》卷子","dynasty":"清末民国初","author":"何振岱","text":"早篆烟微，瑶情冷，丝绪离肠仍结。云帆归路晚，送雁天孤袂，忍寒吟雪。麈尾谈清，鸦青字瘦，虚琐琅封盈箧。垂杨和恨剪，叹何曾萦系，漫伤轻撇。只奏遍阳关，替他弹泪，烛香虬裛。玉笛谁重擪。碧波远、旧梦荡江月。只眼底、屏山横汉，簧琯凝冰，尽输伊、四弦成叠。酒醒追悰懒，倚牙板、怨歌先歇。燕莺事、何须说，芳蕤渐老，暗念青菱眉靥。恁销峰痕一抹。"}