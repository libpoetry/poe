{"id":"117766","title":"和子瞻东阳水乐亭歌","dynasty":"宋代","author":"苏辙","text":"君不见武安前堂立曲旃，官高得厚多忧患。又不见夏侯好妓贫无力，帘箔为衣人莫识。两人操行虽不同，辛苦经营实如一。不如君家激水石中流，听之有声百无忧。笙竽窈眇度溪谷，琴筑凄咽穿林丘。高人处世心淡泊，众声过耳皆为乐。退食委蛇石上眠，幽音断续床前作。正如古人乐易多欢娱，积土为鼓块为桴。但能复作太古意，君家水乐真有余。"}