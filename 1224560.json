{"id":"1224560","title":"寒食日出访客始见杏花归而有赋","dynasty":"元","author":"柳贯","text":"京华尘土春如梦，寒食清明花事动。偶赊佔毕数日閒，似释赪肩百金重。今晨访客出城东，马上风来乱吹塕。秾桃靓李杳然空，山杏一梢红耸耸。浮晖满树岂饶春，丽色迎人太矜宠。后皇赋命几何偏，早秀迟荣徒倥偬。娇姿不并岁寒看，残香祇作篱根拥。物情如此乃自嗤，一官坐得三年冗。乌腾兔走苦相催，老矣鬓丝今种种。紫凤怜渠短褐穿，白鸥负我归心勇。故园梨雪想缤纷，月下有樽谁独捧。涓滴长令酹颗蓬，何用百家营守冢。寄声为谢歌泥中，补兀吾犹完趾踵。"}