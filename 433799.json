{"id":"433799","title":"山居书事","dynasty":"近现代","author":"薛青萍","text":"山中日暮噪昏鸦，木叶萧萧感岁华。回首北游徒饮恨，归装南下已无家。林深每听仙禽唤，地僻曾无车马哗。惟有知情天上月，清光常照竹篱斜。何当板荡此乾坤，閒步田园眺晚村。生死此时凭主宰，桑麻何日话温存。愿将肝胆疗民瘼，怕对关河吊国魂。行遍神州多少地，不堪到处有啼痕。"}