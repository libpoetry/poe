{"id":"1226460","title":"送何彦敬赴山东宪幕","dynasty":"元","author":"大欣","text":"风物中州美，人材圣代优。恢恢光岳合，肃肃羽仪修。省署千官盛，台纲众目收。诸公多汲黯，文掾独何休。健笔回天险，精机洞鬼幽。霆奔群蛰奋，鳌负五山浮。责己常存恕，知人庶寡尤。平生周礼乐，后世鲁春秋。西极销锋镝，坤维得缀旒。元功推卫霍，首罪窜共兜。陈宝无祠雉，桃林已放牛。九天行日月，一命重山丘。幕府非閒散，山东且胜游。飙车驰羽檄，霜刃避吴钩。白下诸侯酒，淮南使者舟。风清捎退鹢，月冷动潜虬。历数无双士，谁为第一流？托交惭素昧，道术得相求。尘土缁衣涴，山林白发羞。送君因有感，暮色起沧洲。"}