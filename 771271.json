{"id":"771271","title":"金缕曲","dynasty":"清","author":"陈匪石","text":"大地风光好。尽芳丛、蜂酣蝶倦，燕新莺老。十万金铃亲手系，还向通明夜祷。怕冉冉、樱桃红了。绿叶成阴平芜碧，染蛮笺、化作伤心稿。千百度，画阑绕。海棠浓睡惊回早。费禁持、高楼雨急，野塘雷小。几日轻寒重门闭，门外声声啼鸟。问落絮、飞花多少。飏起天涯愁如海，愿从今、休放东风到。揩泪眼，对残照。"}