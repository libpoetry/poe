{"id":"1233050","title":"简彭志南","dynasty":"元","author":"周巽","text":"岁在丁丑春，东风转花柳。来从天池游，剑光动星斗。君有倜傥怀，平居敦孝友。气压波涛翻，声吹鲲鲸吼。高谊薄曾云，片言解纷纠。偶坐逢故人，倾倒接杯酒。书屋临大江，竹阴覆晴牖。畦蔬绕回塘，粳稻满南亩。甘旨奉亲馀，此乐真罕有。蹇余客平原，契阔岁年久。云树晚苍苍，思君重回首。"}