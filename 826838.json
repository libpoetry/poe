{"id":"826838","title":"金缕曲·旭辰以令子芷庼遗诗属为校阅，客舍中草草读一过，题词归之","dynasty":"清末近现代初","author":"金兆蕃","text":"商略残诗本。叹年时、无多老泪，挥来都尽。苦为孤鸿争幻影，一一爪痕深印。更捧雪、抟泥重认。黯淡小奚囊底物，呕心肝、竟为丛残殉。天正醉，倩谁问。时评华实推君尽。称春游、绿笺白袷，人诗俱俊。跨蝀眠犀寻旧迹，珠玉笔端齐喷。论风格、羽陵尤近。乞与芙蓉城小住，著吟魂、可比人閒稳。埋玉树，有余恨。"}