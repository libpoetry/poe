{"id":"210792","title":"摸鱼儿·向秋来","dynasty":"宋代","author":"姜夔","text":"向秋来、渐疏班扇，雨声时过金井。堂虚已放新凉入，湘竹最宜敧枕。闲记省。又还是、斜河旧约今再整。天风夜冷。自织锦人归，乘槎客去，此意有谁领。空赢得，今古三星炯炯。银波相望千顷。柳州老矣犹儿戏，瓜果为伊三请。云路回。漫说道、年年野鹊曾并影。无人与问。但浊酒相呼，疏帘自卷，微月照清饮。"}