{"id":"946836","title":"次韵酬郏郎中","dynasty":"宋","author":"陈舜俞","text":"直道焉不黜，士生常苦贫。此语闻则旧，今见贤丈人。三十取科第，初走州县尘。清不受一毫，义或重万钧。四十虽宦达，五十已邅屯。有如车脱辐，挽之又埋轮。南栖穷山中，茅屋无比邻。瘦田两三棱，过半生荆榛。年丰苦不饱，况复水旱频。予常访其居，会合欢无垠。念此太幽独，欲去弥伤神。劝君胡不归，清霅多交亲。旋闻理艅艎，送之彭蠡滨。今来复相过，三见汀洲春。虽云故乡乐，还似枯池鳞。僧坊避风雨，所赖太守仁。随衣度伏腊，计俸纾晡晨。无妻眠抱影，失子泪沾巾。穹苍杳难知，善人独不振。公怀自旷达，陶然乐天钧。作诗拟渊明，委形任屈伸。所喜樽有酒，且乐圃有筠。我思得高义，列鼎铺重茵。馆之华堂上，岁与禾百囷。使无寒饥顾，便可谢簪绅。世俗念已薄，此邦非等伦。"}