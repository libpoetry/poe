{"id":"276550","title":"腊八日巳分大雪","dynasty":"现代","author":"汪石青","text":"山头寒鸦冻不死，岭上玉梅已秀发。密密同云二九天，北风吹作漫天雪。春痕掐到雪中条，忽惊腊八是今朝。先生大笑冲寒起，蹇驴一径踏琼瑶。前头树色何清绝，树里茅檐半明灭。林背僧庵林外桥，时见提壶人出没。提壶人过有闲心，先生顾盼有闲吟。相逢雪里无言说，不觉陶然忘古今。古亦有梅吹芗泽，古亦有雪铺莹白。古人嚼雪探梅处，今人不见古人迹。今年寒燠错江南，冬来久滞玉龙骖。直闻腊鼓敲年底，始见头番雪意酣。思将禅向维摩證，思将米向袁安赠。恐被孤山鹤笑人，不如归坐炉香定。炉香定处白无尘。三尺瑶琴照古春。潋滟村醪如此醇，缥缈心光如此新。呵开冻墨蟾蜍砚，大书好句答良辰。"}