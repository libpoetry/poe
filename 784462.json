{"id":"784462","title":"长至前一日同人集睫巢草堂作","dynasty":"清","author":"李锴","text":"坚冰凝冻华，序届穷阴后。严威蛰群动，朔风吹万有。野老狎鸡栖，亲知等箕斗。挈瓶胶故知，谁能易其守。郊鸡期断尾，野马辞络口。匠石徒有心，沟断终焉取。诸君毓琳琅，相识各已久。椒兰臭不移，欢焉此携手。城边霜鸟下，天际孤云走。乾坤回浩荡，兹会亦云偶。吾生迫化迁，倏忽及衰朽。昔为巢中雏，今作堂上叟。浅抱迷达观，含悲泣刍狗。北陆极寒曦，微荑震枯柳。复姤理自然，私心重回首。"}