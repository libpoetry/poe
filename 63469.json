{"id":"63469","title":"题画赠莫文辉","dynasty":"明代","author":"杜琼","text":"蜀中有士雷济民，天机之精如有神。远追顾陆得深趣，近于马夏尤相亲。朅来放浪学司马，足迹还令半天下。山川奇胜纳胸臆，熔会精神任陶冶。并刀剪取交州纑，笔洒墨沈翻金壶。峰峦&lt;山截&gt;嵲树参错，元气惨淡云模糊。夔塘险没天地户，神斧中分两崖竖。八阵深藏神鬼愁，三峡奔流雪涛怒。朝辞白帝暮江陵，一日经行千里程。篙工长年假水力，舟中人坐无忧惊。我生不作远游客，每检舆图心颇识。幸而得此川峡图，十二巫山若亲历。乃知妙夺造化功，几回坐对心神融。风雷欻翕妙不测，顷刻缩地来壶公。莫君与予交莫逆，髫龀以来今五帙。爱我能如鲍叔贤，惭予不似夷吾德。君来见画心亦珍，双手卷之持赠君。世间奇玩岂我独，眼底知心能几人。"}