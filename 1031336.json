{"id":"1031336","title":"四贤一不肖诗 高若讷","dynasty":"宋","author":"蔡襄","text":"人禀天地中和生，气之正者为诚明。诚明所钟皆贤杰，从容中道无攲倾。嘉谋谠论范京兆，激奸纠缪扬王庭。积羽沈舟毁销骨，正人无徒奸者朋。主知胶固未遐弃，两轓五马犹专城。欧阳秘阁官职卑，欲雪忠良无路岐。累幅长书快幽愤，一责司谏心无疑。人谓高君如挞市，出见缙绅无面皮。高君携书奏天子，游言容色仍怡怡。反谓范文谋疏阔，投彼南方诚为宜。永叔忤意窜西蜀，不免一中谗人机。汲黯尝纠公孙诈，弘于上前多谢之。上待公孙礼益厚，当时史官犹刺讥。司谏不能自引咎，复将己过扬当时。四公称贤尔不肖，谗言易入天难欺。朝家若有观风使，此语请与风人诗。"}