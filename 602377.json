{"id":"602377","title":"春日邀彦吉集烟雨楼漫赋","dynasty":"明","author":"陈履","text":"秀州城南烟水多，当年此地频经过。同游俱是高阳侣，临风呼酒还悲歌。湖上高楼锁烟雨，步久荒凉已非故。周遭雨浦只菰蒲，来往烟汀但鸥鹭。此时游客皆大惊，一方胜乐徒有名。酒酣倚剑湖天暮，唏嘘感叹空含情。不堪岁月随流水，世路萍踪渺难拟。镜里星霜十二秋，眼中烟水三千里。今日重来觅旧游，更邀词客同登楼。雕窗洞豁霞光入，绮槛交疏翠色浮。翠色霞光纷不了，词客凭虚骋吟眺。豪怀勃勃薄青霄，共倚春风发长啸。人间世事多乘除，向时感慨今欢娱。与君共进杯中物，风光此后知何如。"}