{"id":"431323","title":"即事感怀八首","dynasty":"近现代","author":"方鹤斋","text":"北道惊闻杼轴空，万家蚕食竟成丛。只馀鸦影飞残日，无复鸡声透晓风。搜粟令悬都尉宅，卖瓜人住故王宫。牛羊到此皆狐兔，井里萧条猎火红。有吏催租夜捉人，南园华屋敢辞贫。六州铸错因思蜀，千万买邻难避秦。按籍择肥成俎肉，潜渊离网泣金鳞。可怜白发禁拖曳，况有惊心九十亲。壮夫满路暗吞声，缧系如猴伺发兵。弃甲于思监众役，挟辀走卒叹孤行。郊游俊物栖豚栅，市远樵翁怯雉城。惟有捧舆诸髦士，纷纷献策议纵横。草檄淋漓恨未休，绿林豪杰赋同仇。墦间狡兔欺功狗，梦里非罴似沐猴。探海灯光惊月出，摩天帆影带云收。西川旧有奇才誉，不向军前运木牛。丝管嗷嗷太息声，愁云漠漠锦官城。忍饥执戟嘲臣朔，抱火厝薪哭贾生。纾难惟凭三等户，食毛先责九年耕。司勋梦入扬州路，散尽腰缠鹤背轻。转饷萧何仰屋嗟，唱筹声彻自量沙。穷民不解歌风操，健客犹乘贯月槎。万户捣衣悲出塞，几人弹铗叹无家。漫漫长夜空惆怅，北斗阑干南斗斜。水满池鱼跃上阶，门关路藓绿侵柴。伤心又听连宵雨，翻手都成匝地霾。涸辙馀生供獭祭，筑堙政策笑狐埋。仓储卖尽还筹账，慈善同胞劝孔怀。罢官胡不买归舟，泛梗回波去复留。草阁听秋来阵马，蓬居近水狎群鸥。故人万里仍青眼，今日三公尽黑头。莫向山林问深浅，白云如海入边愁。"}