{"id":"528865","title":"骏马行","dynasty":"明","author":"陆深","text":"殷子有奇骨，昂藏若骏马。康庄在远道，伏枥甘土苴。长安一朝别我去，再三挽留不能住。潞河新有下滩船，到家正及朱炎暮。君家本在齐鲁墟，枫林瑟瑟临前除。小楼画槛荫林樾，中有先世千卷书。北堂慈母发垂领，倚门望儿悲短景。小弟今年十四五，弄笔时时学驰骋。上奉母颜下课弟，日有馀功拟丛桂。病骨偏宜秋气凉，药囊閒却参苓剂。登高回睇望泰山，恍见仙人时往还。翩翩白鹤不可借，流光日夜凋朱颜。朱颜一往那再复，惟有功名留汗竹。志士偏增日暮悲，佳人易感穷途哭。忆昔虚堂坐论文，辞锋往往倾先秦。谈时屈指数汉魏，叹息六代何无人。殷子奇气鲜有匹，人间八宝光耀日。吴郡徐卿吾畏友，每每到君赏高逸。君不见九方皋，胡能按谱索马毛。愿子加餐善自爱，天闲十二终当豢尔曹。"}