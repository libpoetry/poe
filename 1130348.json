{"id":"1130348","title":"临平慧禅师赞二首","dynasty":"宋","author":"释德洪","text":"钉空露痕迹，补云留罅隙。目机铢两中，思虑所不及。象王卓立回旋，师子翻身跳踯。眼光常盖人天，对面识与不识。识则火外有热，不识则水中无湿。劈破云门一字关，个中乾燥如琼液。叻气秋腴雪，秀目椹口。其骨临济，其髓雪窦。袖手俨然，不落渗漏。一千龙象之冠，七世云门之后。君看一句当机，笑中脱略窠臼。"}