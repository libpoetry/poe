{"id":"796192","title":"金缕曲","dynasty":"清","author":"汪菊孙","text":"咏絮闺中秀。记三珠、高堂亲付，上头时候。双股珑璁寒灯里，常伴深宵刺绣。早共诩、秦徐嘉耦。闽峤滇池千万里，忽吠蓝风猛鲸鲵吼。重有恨，忍回首。飞蓬镜里容消瘦。怪无端、燕归何处，伤心如疚。仿佛梦魂寻亲去，坠向洲前曾否。叹笔砚疏来已久。一字吟成和一泪，想行行点点沾衣透。宝此卷，等琼玖。"}