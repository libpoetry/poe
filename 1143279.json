{"id":"1143279","title":"励志二首 其二","dynasty":"宋末元初","author":"郑思肖","text":"大哉天地经，森然不可踰。圣人治天下，纲常安厥居。谁谓遭大变，干戈血模糊。天地忽破碎，虎狼穴吾庐。毒气孽万物，草木俱焦枯。我为国之臣，于义当捐躯。受死不为痛，国家终何如。念此迫我心，万剑裂肌肤。骨腐尚衔冤，且为国家图。鬼神果有知，闻之亦欷歔。"}