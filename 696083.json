{"id":"696083","title":"寄屠仪部长卿先生四首","dynasty":"明","author":"欧必元","text":"妾本汉宫女，少小冠椒房。被服纨与绮，明珠垂衣裳。头上金爵钗，木难珊瑚妆。盛年处深殿，容色天下扬。岂不胶与漆，谣诼多纷章。羽翼临当乖，恩宠安可常。东邻荡子妇，泥沙委路旁。中心指秋日，永言厉冰霜。濯濯芙蓉花，茸茸菉葹草。朔朔扬秋风，零零凋谢蚤。亭亭山上松，累累几盈抱。孤生感雪霜，盘郁恒自保。下撼虬龙姿，千秋以终老。大江无日夜，东海自汤汤。鸿鹄顾其羽，一举绝大荒。乾坤有定理，浅薄安所量。我欲乘桴去，波涛汪以洋。四海求匹侣，独立每徬徨。中原属夫子，吾世幸相当。流览驱万代，滔滔百谷王。羽仪既用刷，八极周翱翔。邈哉二三子，赠我双明珰。我昔度弱水，缈缥逢二童。问有一真人，翱翔巨阙宫。手翳金芝草，驾彼双飞龙。金银峙其西，珠蚌罗其东。童子导我入，可望不可从。膝行以北面，长跪请下风。扶桑浴朝日，炯炯双眸瞳。自觉终凡品，致身非其中。安得金柈药，服之凌太空。真人倘相许，仙凡或可通。"}