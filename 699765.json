{"id":"699765","title":"拟行路难三首","dynasty":"明","author":"郭之奇","text":"落涧辞峰未随溪，奔壑顾山难行。子辞家去，寻烟野宿，自饥寒行。子行日远，道逢落涧坐长叹。车为不转辕，马为踯躅向郊原。人自轻离何足道，秋风车马畏黄昏。胡马望风嘶，越禽向日心依恋。我今出门乍辞家，他乡风物非习见。不畏他乡遥，常畏他人相轻贱。千山峻绝自登攀，万水烟波绝绻缱。思我钱帛来逢迎，偶逢失意俱中变。昨夜归梦向家人，梦短愁多难语遍。一山一水又一乡，风风雨雨最凄凉。水山终始但车舟，风雨凭淩失春秋。昨宵简历数秋光，九月下旬为降霜。杨柳多时欲萎落，莎鸡在户已深藏。行子中道见时物，清朝如何不彷徨。彷徨还自念，念我容颜独秋当。深愁素髭欺客至，难将短鬓较途长。征衣自加还自惜，忽闻暮响何茫茫。想有羁人同旅怨，故令清砧厉空房。或因明月生离思，复令幽机覆流黄。流黄满疋向月清，佳人刀尺就机鸣。思君腰带如畴昔，但妾愁多未能成。听此令人伤远神，征夫相值愿传声。"}