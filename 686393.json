{"id":"686393","title":"登太和山","dynasty":"明","author":"叶春及","text":"缥缈灵光信有无，秋高天柱倚踟蹰。云扶汉畤藏仙箓，天福燕京护帝符。宣室席前怜贾谊，茂陵书就愧相如。悲风落日增萧瑟，极目中原一雁孤。玉梯矗立碧天愁，金殿高悬万壑秋。坐拥龟蛇神北极，地分龙虎壮南州。衡庐半逐炎荒落，江汉双环太岳流。更有蓬莱云五色，曣㬈长傍帝乡浮。"}