{"id":"719706","title":"后黄鹄操","dynasty":"明末清初","author":"屈大均","text":"黄鹄兮，汝本凤凰，毛羽丽兮多文章。慕高义兮不字，盛年处兮闺房。天作合兮咫尺，忽与予兮颉颃。初筮得兮归妹，予亦忧兮承筐。宜无实兮有实，果生子兮月望。甫三龄兮恃失，大母育兮无伤。于尔甘兮一味，食必同兮膏芗。梦当门兮桂树，子硕大兮珠光。以嘉名兮锡汝，将见德兮芬芳。幸黄鹄兮遗汝，命已胜兮华姜。岁殷勤兮祭祀，将邀福兮泉壤。魂有知兮成立，魂无知兮夭殇。呜呼兮黄鹄，有子兮汝犹不没，无子兮今汝其亡。呜呼，有子无子兮，维予其皆不能忘。"}