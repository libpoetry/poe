{"id":"699667","title":"杨乐庵建慈云寺既成见招得胎字二首","dynasty":"明","author":"郭之奇","text":"岭海初闻大小开，天花忽见后前台。风吹碧嶂临飞锡，月满澄湖出渡杯。闭阁杨雄时坐卧，逃禅苏晋暂徘徊。悬知吾辈皆前会，漫许沙门点故胎。自从千载韩山后，又见三车象力开。便道人缘终就劫，乍疑佛教顿更胎。毒龙观法新无碍，溪鳄知文久却回。始信当年焚骨者，空言亦许大颠来。"}