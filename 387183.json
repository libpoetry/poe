{"id":"387183","title":"金缕曲·即事，四叠前韵","dynasty":"清代","author":"樊增祥","text":"鸡黍谁家局。楝花时、青蚕豆嫩，紫樱桃熟。留客南窗闲煮饼，祇办溪鱼野蔌。任金耳、天街驰逐。看画吃茶吾本分，有苏髯、怪石文同竹。帘不卷，玉钩曲。倚书为命闲为福。且随缘、如凫泛泛，似鸡粥粥。衫笏要存儒者气，醋淬头巾一幅。又衣桁、南风吹溽。倘到清淮俯明镜，笑长官、衫色春波绿。书与律，且兼读。"}