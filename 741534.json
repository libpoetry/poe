{"id":"741534","title":"同程鱼门舍人曹习庵宋小岩两编修吴白华姚姬传两吉士集王梦楼侍讲斋中分端得观字","dynasty":"清","author":"赵文哲","text":"川冰鉴恬鳞，林霰集阳翰。平生岁寒心，出门轸三叹。彼美惠久要，赏音及残爨。新故交自并，升沈道岂判。转令感激平，弥觉言笑晏。家酝清且醇，款款陈玉案。既醉讵忘归，隆思理还乱。日月逝不居，俯仰有殊观。一诵《鸡鸣》篇，永怀矢申旦。"}