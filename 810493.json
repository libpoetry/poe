{"id":"810493","title":"庚申正月十三夜立春","dynasty":"清","author":"慧霖","text":"笑语东风解冻迟，立春翻在试镫时。老年无伴惟亲火，佳节能閒且赋诗。乞米书多因酒券，买花钱半是香资。诸天雨洒莲台净，开到寒梅第几枝。痴未能除早绝贪，此生端合住茅庵。岂无松竹梅三友，祇有诗书画一龛。瑞现昙花都是幻，味寻谏果要回甘。今宵谁共谈风月，默数星辰看斗南。"}