{"id":"386446","title":"翠楼吟·胡城东六安舟次得绝句四章","dynasty":"清代","author":"刘嗣绾","text":"雁外云浓，鸦边墨淡，秋光横抹林表。长淮来短艇，消受得、白蘋风饱。共谁吟眺。只一两三家，水回烟绕。柴门悄。打鱼人去，钓丝空袅。谁料。画里相寻，有荒汀断岸，写侬行藁。旧游浑不是，早放鸭、船都归了。夕阳多少。便红煞离亭，不成霜晓。伤怀抱。凭君细看，鬓先君老。"}