{"id":"1107103","title":"诉衷情令 送李状元三首","dynasty":"宋","author":"邓肃","text":"乘鸾缥缈过三山。游戏下人间。金尊不辞频倒，春色上朱颜。依暖玉，掠风鬟。语关关。惟愁漏短，雨散云飞，骑月空还。龙头一语定闽山。黄色上眉间。诏书促归金阙，玉带侍天颜。拢象板，亸宫鬟。唱阳关。从容禁闼，若念林泉，应寄书还。从来云雨过巫山。只托梦魂间。何如醉逢倾国，春到一瓢颜。歌窈窕，舞双鬟。掩云关。重城五鼓，月下西楼，不忍轻还。"}