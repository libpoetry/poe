{"id":"1129284","title":"天竺谢竹心陈通判见访","dynasty":"宋","author":"释行海","text":"紫袍乌帽马蹄轻，晓浥秋山桂露清。慷慨剧谈当世事，艰难方见故人情。杏园旧宴魁麟笔，莲幕重开佐凤城。青琐玉堂殊有待，江淮何日可休兵。三十馀年别剡川，一瓢分饮葛洪泉。当时玄度寻支遁，今日昌黎欠大颠。游宦石头怀往事，伤心瓜步梗来船。盍应借箸趋前列，北面风寒快著鞭。"}