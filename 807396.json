{"id":"807396","title":"长亭怨慢  途次润州水涩舟胶柬何雍南","dynasty":"清","author":"陈维崧","text":"自买得、霜篷风舸。准办乘潮，秋衾梦妥。讵信连朝，水窗还泊蒜山左。愁多于水，水却似、真珠颗。纵使似真珠，尽也有啼珠，添上些个。故人江阁望，城外层层烟锁。千帆载恨，谁料是、此间有我。知甚日、丁卯桥西，随江鸟、片时飞过。枉费尽、千挝柁鼓，一行樯火。"}