{"id":"1120102","title":"挽主簿吴宁侯三首","dynasty":"宋","author":"陈棣","text":"德行追前辈，声华擅一乡。游心终艺圃，得隽屡文场。小试栖鸾政，连飞荐鹗章。伤嗟台阁地，不许暂翱翔。昔我先君子，时称鉴裁公。知君非介绍，虚馆授儿童。倒屣迎王粲，登门得孔融。他年记先友，孰不仰清风。忆昔荆湖日，童心懵未开。七年勤仰止，一字有从来。模范瞻如在，音仪挽不回。依归今已矣，些语写馀哀。"}