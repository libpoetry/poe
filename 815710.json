{"id":"815710","title":"二月三日杨芝田招同易农饮，和易农二首","dynasty":"清","author":"钱陆灿","text":"刚近春分一日晴，晓莺啼破梦初成。半干半湿溪边路，欲去欲留花下情。闪闪移灯回绮席，厌厌听雨逗严城。醉余诗思侵苔径，屐齿沾泥也不平。残梅邀赏趁新晴，百罚深杯诗不成。金谷行厨今日事，玄亭载酒古人情。青山来往陶潜县，芳草荣枯季子城。夜雨紞紞和戍鼓，并催花落恨难平。"}