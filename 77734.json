{"id":"77734","title":"思归示子聿","dynasty":"宋代","author":"陆游","text":"平生爱山水，游陟老不厌。此外惟读书，垂死尚关念。方昔少壮时，万里携一剑。自从还故山，日夜就收歛。蒙恩置三馆，寒灰忽光焰。龙锺气才属，笔力安得赡？同舍多贤豪，揣分无乃玷。春来百疾作，沉痼困鍼砭，思归入梦寐，历历数过店。问津始胥涛，系缆望禹窆。小江齑饼美，梅市将酒酽。云破山嶙峋，雨足湖潋灩，二月柳胜搓，三月花如染。拄杖幸可扶，吾生尚何欠。更当与稚子，晨暮事铅椠。天爵古所尊，荣名勿多占。"}