{"id":"505230","title":"安山湖口阻风","dynasty":"明","author":"唐之淳","text":"昨日清明今日风，安山湖中浪拍空。日轮无辉太阳怒，蛟鼍舞波鱼眼红。小船漂摇大船立，三步回身五步揖。雪色遥将澥渤翻，雨声暗入龟蒙湿。马上行人沙没胫，槎头渔子双缗尽。鸳鸯翅薄不禁寒，杨柳丝长弱难定。我家贺家湖水隈，浩歌欲上黄金台。南风苦少北风急，二月已过三月来。吴云迢迢天际白，燕树沉沉望中黑。安得飞章讼风伯，矫首天阍三太息。"}