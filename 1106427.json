{"id":"1106427","title":"吕待制所居八咏 其三 缓步","dynasty":"宋","author":"王炎","text":"跃马乘轩四十年，谁知公是地行仙。向来曳履星辰上，今作游山杖屦缘。总为鼻端清栩栩，能令脚底步翩翩。青鞋若许陪行乐，早晚诛茅半隐边。虬髯铁干老嶙峋，气格俨然冠剑臣。应为孤高多绝物，未妨偃蹇且全身。雪中屈折如颓玉，雨后淋漓又吐茵。抚手摩挲三叹息，世间那有独醒人。"}