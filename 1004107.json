{"id":"1004107","title":"李季实以龙鹤山菜饼见惠长句将之吕兄亦有和章借韵答谢","dynasty":"宋","author":"程公许","text":"山林远志久封殖，误随小草辄轻出。得似乾淳太史公，万古不磨董狐笔。太史龙鹤山中人，玩心竹素如醉醒。鍊师喜为作妙供，灵苗相间丛卉生。七年飘摇湖海客，生怕鱼鲤腐关膈。圆规得自太史孙，清苦本来同气质。十洲地产富琼芝，龙鹤何曾欠蕨薇。与君约归如有期，跃鲤何用姜芥胹。"}