{"id":"296330","title":"惜红衣·金纤纤墓铭册，袁随园撰，王梦楼书。及门王韶九大成藏其世父惕庵翁物","dynasty":"现代","author":"章钰","text":"斗茗妍姿，调姜韵事，丽娃班首。吐尽春蚕，罡风夜来陡。瑶阊难叩。命如花不久。辜负一缕倩魂，泣晓堤杨柳。野王二老，老去多情，分飞惜珍偶。怜才补恨，月色尚依旧。为问采香径畔，果见优昙开否。剩一椿公案，珍重托，青箱守。"}