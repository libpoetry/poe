{"id":"1053705","title":"和常父初五日渡江","dynasty":"宋","author":"孔平仲","text":"半旬滞西陵，霖雨注船屋。昨日风更豪，江边拔长木。初宵尚哮吼，海水皆倒蹙。向晚稍萧条，飞廉想遭戮。重云扫阴晦，皎皎见星宿。大哉天地内，变化反手速。我行不惮早，畏此潮信足。刀鱼颇轻捷，舟子短结束。十夫共一橹，喜噪比趋陆。船头列火炬，幕下烧绛烛。蛟龙睡方醒，水陆骇窜伏。吟哦未及终，已在吴堤曲。青山绕逶迤，楼阁媚初旭。钱塘虽旧游，梦想尝在目。便当跨月轮，俯耳听清瀑。重阳复不远，共采岩前菊。"}