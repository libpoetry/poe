{"id":"750534","title":"棒檄桥观打鱼用杜公观打鱼韵","dynasty":"清","author":"吴廷香","text":"庐江近水非通津，山梁涨雪堆如银。冶父瀑下黄陂满，泼剌时复来游鳞。居民大罾船户网，圜桥观者争凝神。老饕得鱼且佐酒，雨余几研无纤尘。王家铁枪哥舒刀，江南烽火连在高。武昌松江尽肥美，乱流一网无遁逃。须知鱼亦我所欲，玉箸金盘总萧瑟。长鲸鼓浪何时休，底事吞舟坐相失。"}