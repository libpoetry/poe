{"id":"67700","title":"缺题·竹外松边一两稍","dynasty":"明代","author":"童琥","text":"竹外松边一两稍，迥临村落傍谿桥。堪将乱蕊添云肆，芳被芳风透绮寮。春事顿随花片薄，清吟半逐梦魂销。却思前载孤山下，踏雪相寻岂惮遥。练裙缟袂雪精神，梦在罗浮江上村。竹屋纸窗清不俗，风台月观悄无言。笑拈霜管题诗句，静爱寒香扑酒尊。谁遣胡儿吹塞笛，分明哀怨曲中论。残雪疏篱半欲摧，暗香消息巳传梅。三家五家村舍出，一花两花香意回。今日多情惟我到，无人解惜为谁开。相逢剩作尊前恨，何处笛声江上来。偶泄春光此一枝，故山幽梦忆疏篱。雪羞洁白常回避，风近清香似可期。老气却因高树得，闲愁只许落花知。醉中曾记吟诗处，独倚阑干待月时。一枝梅笑破冬严，残腊新春气候参。更被谁家多事笛，不教幽梦到江南。江南地暖陇西寒，一种春风有两般。最爱夜深霜重处，无人起向月中看。"}