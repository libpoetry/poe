{"id":"1068884","title":"老白堂","dynasty":"宋","author":"张扩","text":"君不见三朝魏公拓天手，旌节言归介眉寿。筑堂自榜醉白名，自借清风洗尘垢。又不见峨眉山中谪仙人，玉堂词翰生风云。每评香山辄自喜，欲向集贤重写真。古人名悬日杲杲，千载贻人不贪宝。君今诵味佚老句，乞身投閒不待老。草堂寂寂松桂生，溪山四时供醉吟。未必翛然便忘世，新诗时亦过鸡林。"}