{"id":"300012","title":"金缕曲·卓立津门客","dynasty":"现代","author":"喻蘅","text":"卓立津门客。算平生、青毡一片，教鞭三尺。世事沧桑人渐老，未减春风词笔。恁缱绻、吟魂骚魄。风雨十年家国泪，倚新声、历历抒胸臆。当此际，正愁绝。而今海宇回春色。羡君家、临邛市隐，计然遗策。莫笑书生无一用，信是萦心改革。雅兴在、更阑人寂。犹自挑灯哦佳句，把乘除、加减驱无迹。谁不说，真豪逸。"}