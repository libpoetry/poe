{"id":"507493","title":"送刘博士从征交趾并贻梁御史邓主簿","dynasty":"明","author":"李昌祺","text":"沛中才子容台客，半世经行遍南北。去年随驾猎长杨，今岁从征破残贼。从征还得侍青油，中军帐前参密谋。盾上频看草文檄，军前屡见获俘酋。梁侯邓簿皆同调，对酒筵开能谑笑。綵笔宵成露布辞，紫泥晓下班师诏。论功大将画麒麟，先数风流幕下宾。豸冠行拜劳还宠，乌府仍称献纳臣。"}