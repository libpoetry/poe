{"id":"736164","title":"石景山","dynasty":"清","author":"周金然","text":"山游各取宜，宜眺兹山最。崚嶒倚绝壁，面面供元对。岩洞互出没，巨灵何狡狯。拾级忽凌空，遐想出天外。泱漭河流奔，回薄亘如带。眦光穿溟涬，身世了不碍。黝知卢沟底，明见飞虹背。苍茫塞上山，山山尽施黛。黾勉跻层巅，城郭交显晦。窅然万象收，天风送清籁。延赏入奇怀，浩荡自我辈。安能苦牵迫，白日红尘内。疲乐理则均，嗒焉寄深慨。"}