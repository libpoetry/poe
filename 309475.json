{"id":"309475","title":"大圣乐·四月十七夜俞五振飞雅集惜阴堂，强余继声","dynasty":"现代","author":"赵尊岳","text":"芳约扶花，梦云凝碧，画楼深处。更隔帘轻簌梁尘，醉薄夜遥，清课乍翻新谱。记曲九宫银屏畔，问谁省春莺弦上语。余寒侧度。依约凤箫，伶俜金缕。妆浓镜边自觑。早一片黄昏花欲妒。费帕罗消泪，篝香愁坐，闲情多许。彩笔倦题清商怨，剩百折回肠堪诉与。鸾笙倚，许著我瑶台仙侣。"}