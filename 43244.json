{"id":"43244","title":"别意·志士叹水逝","dynasty":"清代","author":"谭嗣同","text":"志士叹水逝，行子悲风寒。风寒犹得暖，水逝不复还！况我别同志，遥遥千里间。缆祛泣将别，芳草青且歇。修途浩渺漫，形分肠断绝。何以压轻装，鲛绡缝云裳。何以壮行色，宝剑丁香结。何以表劳思，东海珊瑚枝。何以慰辽远，勤修惜日短。坠欢无续时，嘉会强相期。为君歌，为君舞，君弟行，毋自苦。"}