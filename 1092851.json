{"id":"1092851","title":"送子寿入吴改秩","dynasty":"宋","author":"韩淲","text":"昔也寿皇时，盖以战而守。强敌难得志，和书驿使走。持循四十年，罔敢为戎首。世道倏升降，甲兵忽在手。轻举将略疏，彼彊反归咎。遂令北伐篇，小大皆灭口。不惮累金缯，祇愿和好久。庙算属仁贤，尊事贵黄耇。祖宗缔创深，施泽等高厚。朝班上青琐，忧国合细剖。行行远家林，寒露湿芜柳。无恶夸毗儿，无哂拓落叟。何须莫吟诗，何须力饮酒。"}