{"id":"692357","title":"龙洲姚老人献山薯土瓜获受恩赏临归乞诗走笔书三绝句","dynasty":"明","author":"杨士奇","text":"老际清朝戴圣君，山林幸作太平民。乾坤莫报生成赐，万里金门拜献芹。野服清晨谒九天，承恩亲拜玉阶前。归来感戴心无限，但祝皇家万万年。南平桥外澄江畔，耕凿生涯乐有馀。又说龙洲将过县，寄言乡邑务诗书。"}