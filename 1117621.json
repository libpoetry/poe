{"id":"1117621","title":"和毅夫病目三首","dynasty":"宋","author":"陆佃","text":"使君诗思谩雕肝，安得头风与阿瞒。然艾为谁甘受痛，看花缘此负追欢。通天犀带应怜瘦，云母屏风尚畏寒。何日长安同一醉，拟教歌舞衒华丹。诗战空怀壮士肝，未容旃旆累祁瞒。并游曾许花含笑，孤愤今惭树合欢。五朵谩将春色寄，二篇还伴夜光寒。凭君休造斑猫毒，且向三田养就丹。报君平日愿输肝，常笑飞蝗累李瞒。一雨固宜知上德，是花犹可尽君欢。孤根自识恩波煖，老健谁争气候寒。从此忧民免髭白，却疑甘泽是金丹。"}