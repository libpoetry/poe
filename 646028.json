{"id":"646028","title":"螺山隐士歌","dynasty":"明","author":"守仁","text":"螺山有隐士，飘飘仙者徒。朝游螺之巅，暮息螺之隅。红尘拂落身外事，白首读尽人间书。不骑琴高鲤，不钓任公鱼。手披演雅篇，架列山海图。蛾司漫给五斗黛，蛤浦岂羡双明珠。槐台封侯笑蝼蚁，楚关脱网怜蜘蛛。人言大隐隐朝市，小隐螺山无乃是。何物老病香山翁，隐作流官良可鄙。酌螺之杯隐螺几，坐对螺山净如洗。钿屏矗矗镜边来，佛髻峨峨望中起。千林飞翠散晴空，半岛寒云浸秋水。我寻螺山居，遂识螺山路。一见螺山人，再诵螺山句。纷纷草堂文，悠悠遂初赋。丈夫无远谋，千载何足慕。我本逍遥人，亦有罝网虑。买山每寄沃州书，寥落江乡叹迟暮。江乡寥落不可留，便当卜尔山之幽。安得神鳌负山去，共踏青螺海上游。"}