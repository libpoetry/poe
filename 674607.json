{"id":"674607","title":"题亡友郑万里大尹凤溪卷","dynasty":"明","author":"林廷㭿","text":"不见凤溪人，忍读凤溪卷。凤去何时还，溪流净如练。忆昔丹山见羽仪，九苞文采光陆离。虞廷不叶箫韶奏，空使行人歌德衰。晚向琴堂伴孤鹤，仰首长鸣惊碧落。枳棘终非老凤栖，万里天风振寥廓。归卧师山泽羽毛，风流一代誇人豪。尘世茫茫已今古，抚卷泪落灯前雨。"}