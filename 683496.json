{"id":"683496","title":"乞休杜门日侍老母汤药朝来眉颦稍舒知有牡丹已零落矣为之一慨","dynasty":"明","author":"王世贞","text":"春风唤愁愁日亲，痴坐兀兀动经旬。上书解绶不得报，引疾杜门何所陈。旧爱酒杯时避手，新知药裹实萦身。朝来问寝北堂美，初见牡丹来媚人。中庭残花欲堕枝，瞥见还疑初发时。自开自落不成态，乍雨乍晴将殢谁。辞病敢言书作癖，问医端诵药为师。潘舆故里真无恙，王驭天涯返恨迟。"}