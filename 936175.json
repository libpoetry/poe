{"id":"936175","title":"雨晴步至山亭欲遂游东村不果","dynasty":"宋","author":"陆游","text":"村陋垣屋颓，岁晚风雨横。泥涂绝还往，飧粥养衰病。药囊杂书卷，白发满清镜。一榻卧兼旬，不践墙下径。乌鹊忽报晴，霜重节候正。厌供冻砚愁，颇动蜡屐兴。山楹快远眺，松吹惬幽听。地瘦药苗稀，叶脱木枝劲。东村未为远，脚力不济胜。三叹入荆扉，跏趺学僧定。"}