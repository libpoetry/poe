{"id":"911678","title":"奉祀礼毕饮福有感偶成","dynasty":"宋","author":"杜范","text":"忆昔少年日，拜起随父兄。饭羹集邻里，果粽罗豆登。坐有白发翁，感叹或涕零。我时百不解，一饱追侪朋。岁月忽已晚，半生如飞霆。鬓影吹秋风，览镜良自惊。父兄不可见，黍稷恐非馨。跪拜蒇常礼，苦泪空填膺。呼儿共饮福，百感心未平。古今一俯仰，生死同梦醒。此去宁几秋，况复较枯荣。收泪且举爵，行行付交承。"}