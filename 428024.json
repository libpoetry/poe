{"id":"428024","title":"洞仙歌 立冬后一日寿金平庐，平庐以光绪癸巳十月初五日生，长予九岁","dynasty":"近现代","author":"龙榆生","text":"頩颜可驻，向东篱把手。喜对黄花进芳酒。小阳春、正好弹压西风，红叶里、还放青峰挺秀。与君成二老，来往风流，论齿相差数当九。见晚契偏深，休戚关情，看真个、河清人寿。最堪羡、玳梁燕双栖，又湖上游归，暗香盈袖。"}