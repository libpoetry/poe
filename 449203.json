{"id":"449203","title":"拜星月慢  北岭见梅","dynasty":"当代","author":"陈永正","text":"露渍幽痕，寒销薄晕，几日韶妍供醉。客久天涯，伴春还何意。向流水。堪恨孤香破萼侵晓，万点晶瑩疑泪。素抱依然，想山中风味。自年来、久绝芳菲思。是何缘、乍见犹相媚。怪底永夜秾情，总教人长记。最无端、哀角兵尘里。空凄断、唤得和衣起。向野崖、独倚苍茫，对一枝愁睇。"}