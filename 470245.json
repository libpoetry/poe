{"id":"470245","title":"唐嘉会妻","dynasty":"明","author":"吴鼎芳","text":"凤皇失其侣，三年独彷徨。岂无云中鹤，矫矫非所当。所居谷水西，乃在淀水阳。杨氏有好女，小字曰云芳。年甫十一岁，许聘唐家郎。庭前植嘉树，庭后植垂杨。辛夷为屋柱，玳瑁为屋梁。木兰为横桷，文桂为直阑。堂上珊瑚枝，室中五木香。朝日照清池，游戏双鸳鸯。鹤鸣南北牖，花发东西厢。头上何所饰，郁金为凤凰。腰间何所佩，鸣玉双琅玕。上体紫罗襦，下体缃绮裳。手中著约指，耳后垂明珰。轻盈展素足，秀色修娥扬。言辞若兰蕙，动静随安详。年年藏闺中，邻里不一见。少小遵姆训，十三能织绢。十五理中厨，十七通经传。十九议婚约，婉娈人所羡。天道信倚伏，人事不可限。吉日在须臾，女婿忽染患。䉡䉡几何时，一夕朝露变。所闻朝露变，恸绝不复苏。举家尽惶怖，事至奈如何。冷水洒其面，心臆生微温。久久魂归来，气结聊复言：""实乃妾不幸，庆门罹祸端。愿毕所从志，尔辈毋烦喧。""脱我紫罗襦，缃绮不复顾。凤凰郁金钗，琅玕鸣玉佩。纷纷非所有，寂寂委诸地。明珰与约指，此类永相弃。矢志同皦日，终天有如此。膏沐不再施，被服但缟素。青丝红绿丝，兼箱付女弟。父母心则善，内戚生异议。块焉居岁余，媒氏来相闻：""村南有贵宅，美好令郎君。云从多仆御，具足称田园。郎君年二十，读书饱经文。门户实相当，便可结婚姻。""云芳听此语，掩面生号泣：""无端贝萋锦，无故蝇止棘。我心磨不磷，我心卷匪席。但得从容死，何乃相逼迫。""从此绝勺水，六日不一入。阿母见怜女，哽咽慰相及：""彼徒哓哓耳，幸毋伤弱质。吾已峻拒之，还可就饮食。愿毕尔所志，勿为久邑邑。""于中事不成，腴言误彼宅：""此女如花好，此女如玉立。知书服大义，意向多卓识。为服尽三年，庶可成家室。""茕茕三年来，兀兀如一日。媒氏复登门，良吉当及时。为合二姓好，殷勤求结缡。诸姑与伯姊，宛转劝言辞：""门户有如此，胡乃大迷离。先许得书生，后许得富儿。荣悴若霄壤，安用多狐疑。可惜桃李年，春风徒自持。可惜合欢帐，寂寞守空闺。前路一何迈，为事当三思。今当就欢庆，往事休烦悲。""饮泣答诸姑：""礼义全不知。古道日已远，末俗日已隳。妇人从一终，金石亮不渝。乞亲五亩田，佐以流黄机。布帛聊御寒，粗粝聊支饥。长斋事空王，永得相皈依。众人徒嚣嚣，安知心所私。秽污及吾耳，即与世间辞。九原如有会，拚此一贱躯。""握拳爪透肉，嚼齿血流颐。珠陨泽不灭，兰死香不衰。本为奇一世，反为世所哀。是时十九日，月令在孟冬。婚家执前约，再遣媒相通。血色红锦笺，一一共银封。彩盒多喜气，玉茗生春风。旋行纳采礼，乃在季月中。云芳忽心动，耳目如有营。案上见彼物，问自来何从。众中无以对，亮得知此衷。名笺裂万缕，擗地捶心胸：""天地非不广，一身胡不容！孤魂去杳杳，我命旦夕终。""悲风起西北，白日何冥蒙。林鸟声哑哑，山鬼啼墙东。条忽过七日，已是良辰期。上堂拜父母：""女魂有所归。女魂有所归，父母愿勿思。夜来有所梦，吾祖髧髦俱。在世知不久，将欲游冥冥。生小养娇痴，不知父母恩。旦夕领清诲，何以报寸心。伤念垂暮景，永别谁相存。""回言嘱幼弟：""甚勿堕家声。高堂逼西日，定省慎晨昏。出外就师训，诗书须讨论。""""阿妹已长大，女红当自勤。向人作威仪，和颜来六亲。""生别岂不苦，死别不复生。父母与弟妹，慰言各殷殷：""志意但由汝，安用怀此心。婿墓亦不远，相去廿里程。奈尔纤纤步，不堪道上行。""""此实区区怀，第恐不容情。愿得死一处，犹胜存一身。""左右闻此语，戚戚皆涕零。明旦启房栊，绮窗自梳洗。饮则还举杯，食则还举箸。楚楚美容仪，盈盈好举止。哭泣不复为，向人作言语。一家内外人，无不生欢喜。今日心已回，固知近好事。晻晻日西下，沉沉结昏雾。承颜暮餐毕，华灯阁中启。独自镜台前，晚妆还为理。急使侍儿寝，并不由汝意。缟衣穿上身，素裳备下体。头上著荆钗，足下具麻履。可怜金跳脱，可惜金约指。一一留箧中，物物不随己。素琴徒自张，明镜亦为翳。四顾无人声，空隙来阴吹。肌栗凛生寒，不知此何际。仰瞻帷之外，复在床之里。我死甘如饴，今宵得其所。白帨绞作绳，正梁堪作系。引颈入绳中，夜半悠悠逝。忽然闻嘑声，阖家尽惊起。颠仆奔老母，仓卒呼侍婢。秉烛上阁中，慌忽不得视。竞力向后床，魂魄已飞扬。一时扶掖下，五体如冰僵。颜面即如是，不黑不萎黄。安然得所归，贞志谅已偿。唐家因卜地，乃是淀湖涯。灵翙向晓发，前路行迟迟。道傍千万人，拥看生嗟咨。流水为呜咽，去马为酸悲。两棺合一冢，所葬亦所宜。风闻下旌诏，光彩生乡闾。煌煌树绰楔，巍巍建灵祠。青山为环抱，绿树为连枝。上有芙蓉花，并蒂开奇姿。下有鸳鸯鸟，交颈声和谐。寄语后来者，爱惜当自知。湖水有时竭，兹冢毋坏之。"}