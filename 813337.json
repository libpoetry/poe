{"id":"813337","title":"纪别三章","dynasty":"清","author":"李因笃","text":"置酒岁云暮，北堂淡寒晖。饥乌相与鸣，朔风厉重闱。老母闵游子，欲言先歔欷。不问何日行，先问何时归。遥遥计往路，历历询征衣。禔身慎自防，兼量寒与饥。长跪闻母言，铭心毋敢违。病妻勉下床，相视首蓬飞。谓我当行迈，有泪且勿挥。弟从母侧来，再拜投一斝。征驹鸣前庭，担负已出野。仆夫前致辞，冉冉西日下。要当慷慨去，不觉泪如泻。兄言勤门户，弟言慎车马。小子复牵衣，岐路含百虑。不知行何方，强欲偕我御。念当远乖离，何忍挥之去。悲哉游子吟，斯须哀乐具。中怀如悬旌，摇摇不得住。依依天属亲，抚事愧童孺。"}