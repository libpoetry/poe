{"id":"1247724","title":"七月十四日夜宴集巢云左辖山庄席上分得辖字韵","dynasty":"元末明初","author":"蓝智","text":"草堂日落凉风发，沧溟月出金天阔。主人扫地复开尊，留客空庭自投辖。四檐竹影旌旆摇，万壑松声钟磬戛。短箫吹作凤雍雍，清瑟下听鱼发发。当檐佳树漫茏葱，隔岸好山何突兀。满?河汉壶屡倾，倒挂藤萝巾更脱。放歌起舞为主寿，腰下宝刀聊暂拔。古来志士多慷慨，不比幽人徒旷达。欢娱休恋黄金罍，惆望却怀青琐闼。豺虎漫山尚未除，蛟龙蟠泥当自刷。须臾天地忽黯惨，倏忽雷电捎旱魃。鸡鸣雨过醉且归，明日诗成枉芳札。"}