{"id":"601620","title":"狼兵谣","dynasty":"明","author":"郑学醇","text":"衣不必锦绣，食不必珍羞。阑斑三尺才掩肋，浊醪村市相绸缪。别有老彪大头目，篙鎗药弩藤兜鍪。嵌银宝刀耀明月，旋花逸足如苍虬。百回征调先收捷，意气不肯论封侯。年来峒寨偃戈甲，各辞队伍营东畴。大儿十五会耕作，小儿七岁能骑牛。但愿官家莫横索，此生衣食宁须求。"}