{"id":"817305","title":"哭明惺斋三首","dynasty":"清","author":"戴亨","text":"夜梦方疑信，晨兴报溘亡。穷途谁我重，交谊独君长。风雅坛空在，烟霞愿未偿。他时听玉笛，何忍赋山阳。十载论交地，千秋此德邻。升沈终不易，道义老逾真。久病欣方减，新诗觉有神。如何违数日，仓卒失斯人。交道今谁重，斯文世所轻。艰难羁客泪，生死哭君情。惨雪迷归路，沧波空旧盟。那堪招隐句，吟作断肠声。"}