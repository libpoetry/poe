{"id":"1120002","title":"次韵戴成叔","dynasty":"宋","author":"陈著","text":"君子当固穷，达亦岂吾病。有心事穷达，斯与天者竞。仕可以致君，止则归田咏。孔子圣之时，善学即邹孟。蟋蟀秋乃鸣，反舌不鸣夏。天地如草亭，万物寄虚架。达人穷物理，嗜理如嗜炙。动静各有时，油然会心舍。世上贪鄙夫，纷纷如蔓草。荣华能几时，风霜不足扫。美人如黄金，百鍊色愈好。用舍无益损，此理须辨早。当年雪溪翁，知命故知足。平生一退字，厚施不食禄。高洁严子陵，清贤段干木。溪上多子孙，林树森瑶玉。傍家数亩园，景物便偃仰。水近竹愈青，土腴花怒长。得閒日月长，万里归坐想。有时发孤啸，山谷答清响。凿池引山泉，泉脉来扰扰。池上有新亭，池下芰荷绕。色香两超绝，天然本非矫。花开日开宴，醉里人世小。青山如有期，佳处故当屋。山势西南来，发冈自岷蜀。其下生伟人，自反常自缩。达观万物表，山界归一粟。朝家相真贤，表表梧桐树。群贤如凤皇，飞翔得依附。风来惊四邻，汗走僵训注。云胡太山巅，苍苍岂其数。雪溪后人贤，门户郁相扶。牙签三万轴，研究勤三馀。天命未可期，毋嗟失东隅。但问道在己，穷达何关儒。我生一断梗，会见亲旧疏。新诗如春风，习习勤嘘枯。谢君和君诗，句甚形神癯。一笑当会此，各道意所如。"}