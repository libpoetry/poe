{"id":"844671","title":"表兄方剑华农部久参董军去岁言不见用今将赴蜀省其弟和斋刺史相见西安信宿而别赋二诗 赠剑华","dynasty":"清末民国初","author":"夏孙桐","text":"难得长安又日边，乱离樽酒一潸然。愁吟玉垒浮云句，亲见铜驼堕棘年。黄祖腹中终水石，朱公舟外自湖烟。春芜十里城南路，肠断荥阳共祭篇。使槎虚怅锦江烟，秦蜀云山万叠连。出死亲朋无定地，浮生仕宦更由天。政声喜听三巴外，牧圉惭依七校前。今日升沈何处说，君平帘下问金钱。"}