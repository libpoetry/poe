{"id":"1115129","title":"送丁子章将漕湖南三首","dynasty":"宋","author":"杨万里","text":"岳麓猿声里，湘流雁影边。自天持一节，到日是新年。身退名逾重，今稀古则然。黄花非不好，只是插离筵。湖外游曾漫，荒馀好在么。山应依样瘦，民岂似田多。不是无风物，其如费拊摩。人言补外乐，且道定如何。半世行天下，同心寡友生。故人今又去，此意向谁倾。白发三更语，青灯一点明。看渠还玉署，老我正归耕。"}