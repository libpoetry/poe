{"id":"556378","title":"次韵题王孟端春流出峡图 其二","dynasty":"明","author":"唐顺之","text":"满屋春流讶眼开，丹青彷佛见章台。晓经神女和云度，寒尽天山带雪来。合势两涯谁辨马，潜行一线仅胜杯。戏暖鱼龙恰不夜，漱川花竹总无埃。沿洄欲问幽人住，险绝堪矜蹈水才。荆巫信有四时雨，滟滪全销一点苔。祠识黄牛多古木，城迷白帝半荒莱。吾生本是东吴客，万里西游亦壮哉。"}