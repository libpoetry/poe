{"id":"752718","title":"卧农冈瀑布","dynasty":"清","author":"罗运崃","text":"高冈峭夹飞流起，何处老龙窥首尾。不卧窟底卧冈巅，垂涎一梦生海水。巨绳岩罅神力遒，深湫静住波无浮。清宁閒气有丘壑，江心海腹终泡沤。乱石盘陀天不管，临流欲洗人间眼。寒喷四时飞雪霜，籁沈亘古鸣车辇。旁有细瀑轻丝悬，东西合涧齐忘年。洪涛自卷风云壮，涓滴还凝骨髓全。茫茫题壁空遥睇，运衰道往魂同逝。摩顶路隔山花梢，回头舟失湖烟际。"}