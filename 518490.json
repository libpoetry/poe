{"id":"518490","title":"联句","dynasty":"明","author":"唐文凤","text":"秃头怜父白，老眼为儿青。山显因人杰，才超觉地灵。东湖徐稚宅，西蜀子云亭。世守寒毡物，家传古砚铭。三年忘窈窕，只影顾娉婷。今日来仪凤，当时拾聚萤。胡床知坐稳，羌笛不须听。世事风中烛，人情水上萍。清名推善政，旧业守遗经。莫压陈惊座，犹思鲤过庭。恢恢存晚节，落落叹晨星。苏子归巴国，申公出汉廷。便须花作县，莫恋肉为屏。书信凭鸿雁，原情相鹡鸰。公门有桃李，药笼备蔘苓。村号浣花曲，桥题驷马䮐。无儿堪授业，有女待归宁。故里云连屋，长江雪满汀。流光已健子，种德必添丁。饮酒思吞海，为文学建瓴。亲情胶固漆，时俗渭同泾。栖鸟巢南越，神鲲化北溟。家音报乌鹊，灯喜缀蜻蜓。寡和成孤唱，沉酣耻独醒。羲和称远驭，日月肯双停。奉养违甘旨，栖迟感荚蓂。龙颜瞻近侍，鹤发享脩龄。草长康成里，松高御史厅。谁怜心似铁，自叹口如瓶。柳眼春烟润，梅腮冻雨零。金陵方返旆，鄱水又扬舲。鸾瑟难胶柱，牛刀试发硎。"}