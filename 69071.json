{"id":"69071","title":"雪中次韵答刘提举","dynasty":"元代","author":"王冕","text":"朔风撼天云黮黮，雪花恰似杨花糁。凭高无以辨青红，四海九州同一览。枯肠颇怪酒力薄，劲气著人寒惨惨。痿痹不觉手足强，争战俄惊牙齿喊。上天下地无痕瑕，万路千岐迷坎坎。山林随处见梅花，汀渚殊难认芦菼。东郭先生气宇清，南征老将颜色黪。蒙鞍谁剥猛虎皮？摘珠竞探骊龙颔。黄河铁牛僵欲倒，取而啖之吾岂敢？且将清梦托楮生，焉用栖身重毳毯？疏狂夜起不著巾，短发正如童子髻。开窗忽见四山入，月色烂森银菡萏。玉台冻结花漏涩，戍鼓转更声沈沈。此时忽想括苍翁，应是清冰生肺胆。兴酣直上百尺楼，天上星辰必亲摹。平女自有澄清志，要使齐民无秽埯。杀奸除暴尽忠义，坐令豺鳄成韮醢。夫何混杂草木中？冰团沍合衔凄潜。不如买却金豪曹，且置蒲萄千百坎。君歌我和纵高情，痛扫华腴归古淡。无知笑杀楚三闾，安用离骚寄悲感？"}