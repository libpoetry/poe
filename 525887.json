{"id":"525887","title":"阳羡山歌赠吴隐君","dynasty":"明","author":"顾璘","text":"东临具区水，西见峨眉青。谁将阳羡山，倒景浮重溟。此山上应须女星，雕琢云雾开仙庭。桃花洞户列千室，夫容旌旗朝百灵。神人种药留岩崖，化为苦草黄金芽。水品流传逸士谱，月团飞上天皇家。山南今有樵渔客，八十须眉未全白。日饮茶浆茹紫芝，尘胎暗脱双曈碧。鹤鹿呼名任驱使，龙鸾整驾当朝夕。曾闻至人言此翁，千秋自会生毛翮。我厌尘寰思玉舄，名山相去况咫尺。鼓楫何时罨画溪，称觞一访烟霞宅。"}