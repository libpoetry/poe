{"id":"819822","title":"天宁寺听松","dynasty":"清末近现代初","author":"陈曾寿","text":"斜阳布满地，雷雨忽在颠。仰看四泬寥，声出双松间。属耳倏已远，飞度万壑泉。老龙动鳞甲，破碎还苍坚。金刚万毫毛，一一威神全。仰屈寻丈地，开阖成诸天。落落孤直胸，回荡生高寒。提挈四天下，度入太古年。想见陶隐居，拥衣但高眠。无闻兹未能，且證声音禅。"}