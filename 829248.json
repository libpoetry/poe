{"id":"829248","title":"鹧鸪天","dynasty":"清末近现代初","author":"汪东","text":"愁重翻催薄酒醒。不堪惆怅忆江城。东坡枉是风流帅，杜牧曾留薄倖名。抬素手，摘红英。当时明月鉴深情。若非胡蝶甘同梦，或被钟鱼误此生。春梦难随世梦醒。人间何处觅倾城。长抛酒盏困芳约，每把花枝忆小名。梅吐萼，雪含英。从来造物本多情。轻舟却被风吹转，再到蓬山恐隔生。"}