{"id":"568695","title":"贞以沈魄荷蒙真师上援圣祖大士慈念拯拔方图旦夕供奉而喜知识殷子以补陀落迦山全像见赠妙好端严种种具足感慰之深聊述四言一章为谢","dynasty":"明","author":"王世贞","text":"昔我大士，无央劫前。从音入道，超谛妙圆。上等佛慈，下同众虔。三十二应，一一现全。烁迦罗首，八万四千。清净宝目，母陀罗臂。毛孔世界，亦复如是。普度有情，广施无畏。爰有巧工，陶甓为器。补陀落迦，色肖咸备。如佛世尊，说法忉利。旃檀表忆，妙好无异。惟贞小子，下土矶臣。赖我慈祖，赐拔沈沦。甫事薰修，忽征胜因。恍抉沈黳，中现金轮。始悟寸衷，欲仁得仁。贻者商京，结善识根。灵鹫之颠，舍妄归真。"}