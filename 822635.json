{"id":"822635","title":"高阳台 清江寻向伯恭芗林，用梦窗韵","dynasty":"清末近现代初","author":"周岸登","text":"招隐淮山，离骚楚服，众香把臂来游。江北江南，词心本谢閒鸥。光尧圣藻砭泉石，换半规、夜壑藏舟。管兴亡、满地青芜，犹锁春愁。芳洲。百卉今何在，问酒边香草，蕙掩兰羞。橘颂重翻，三闾遗恨高邱。饶君戚畹能滋树，共沁园、废绿荒秋。剩无情、黄鸟披绵，啁哳江楼。"}