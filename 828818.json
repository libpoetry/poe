{"id":"828818","title":"治芗见人和韵诗偶成七古一首即次其韵","dynasty":"清末近现代初","author":"陈曾寿","text":"赵帜忽易汉赤帜，壁垒一新程不识。指挥市人无不可，妙腕惟见东坡集。抗手涪翁屹两雄，降受坚城提一律。后来邯郸强学步，何异鸡凤同一食。东坡浩浩万斛泉，出不择地何待汲。山谷禅悟妙机锋，尽吸西江谁与敌。天资学力两绝顶，元非空腔非典实。难者易之易者难，人不踬山或踬垤。虚者实之实者虚，倾盖交欢遇眉睫。惟君大将建旗鼓，沙场百战饱经历。注坡蓦涧履平地，百金战马老行列。即今歛手卷波澜，白发谁珍遂良帖。笑我索然成老翁，琐琐袜线酬诗筒。文章狗监关际会，坐论天下谁英雄。儒冠竟溺亦良幸，惟愿吾皇歌大风。"}