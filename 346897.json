{"id":"346897","title":"念奴娇·又叠前韵","dynasty":"清代","author":"彭孙遹","text":"知音寥落，任壁间弦绝、市中琴碎。万卷诗书何所用，不抵一钱程尉。入手杯浓，抬头月艳，人好千场醉。长卿倦矣，问宦游几时遂。此去四壁犹存，当垆涤器，卖酒临邛肆。春雨绿蓑三尺艇，钓取霜鳞雪鲙。假贷为生，送人作郡，怕杀挪揄鬼。不如秉烛，夜深长伴花睡。"}