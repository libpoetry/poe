{"id":"1250492","title":"答东白叶徵士","dynasty":"元末明初","author":"朱希晦","text":"至宝惟人材，所宝非全璧。缅怀古圣贤，頫仰流汗赤。龙媒日千里，远道如所适。一鸣万马瘖，见之皆辟易。伯乐虽相知，不辨骊黄色。斯人去我久，千载犹旦夕。伟哉东白翁，平生数亲炙。南望吹箫台，矫首空叹息。何时一相见，斗酒浇胸臆。醉酒且勿言，中心期饱德。"}