{"id":"1131425","title":"雪后过南坡","dynasty":"宋","author":"虞俦","text":"南坡千树总琼瑶，走马来看及未消。短鬓风前愁素领，衰颜酒后借红潮。松饶苍鬣犹能奋，梅耿香魔苦费招。此景此时无我共，新诗吟罢独长谣。扶桑暖翅接金乌，韝上饥鹰待一呼。悬滴梅梢珠璀璨，堕花桧顶粉模糊。明年翠浪麦须好，何处青帘酒可酤。万里江山谁画得，天开新样雪晴图。"}