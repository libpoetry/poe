{"id":"691145","title":"署中杂咏","dynasty":"明","author":"李孙宸","text":"自窃蓬瀛籍，长违丘壑年。宦途虽险仄，冰署少攀缘。紬书迎牖旭，载笔傍炉烟。迂拙真可补，还谈碣石天。明时虽释褐，束带尚青袍。稍便趋迎少，兼无簿领劳。署连宫树密，坐对苑云高。自笑清华署，朝朝濡腐毫。青藜吹太乙，天禄有藏书。秘欲探鸿宝，讹难辨鲁鱼。文章惭卤莽，岁月感居诸。相过同心友，高言间起予。清华供奉署，寂寞草玄庐。簪绂吾何有，烟霞意未除。清池花覆槛，白昼鸟窥书。细捡囊中草，淩云愧不如。"}