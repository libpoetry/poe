{"id":"698489","title":"新安八景诗 屏山春雨","dynasty":"明","author":"唐文凤","text":"问政春山高倚屏，白云飞去遥天青。松巢雨暝鹤回晚，丹池风急龙归腥。至今剑光夜不散，石枰棋冷斧柯烂。三耳仙人湿羽衣，当年醉熟琼花观。溪流素练三千尺，寒光摇曳朝云湿。风驱勃勃海涛翻，瀰漫欲浸天宇碧。帆归冲断半溪分，扶桑日照收氤氲。数声渔唱破清晓，沙际惊飞鸥鹭群。新安讲学尊紫阳，书堂夜永声琅琅。穆陵宸翰鸾凤翥，奎壁下贯晴虹光。上探孔孟继濂洛，道重泰山与乔岳。神游故国想归来，月明应化辽天鹤。乌聊山头残晓月，光射落星苍石裂。当年故垒埋剑刀，至今犹带英雄血。华鲸吼散秋空云，六街车马何纷纷。一百八声声更彻，直恐梦惊天上闻。欲落不落晚日黄，归雁写遍遥天长。数声渔笛起何许，孤舟下濑如龙骧。漠漠烟横溪万顷，鸦背斜阳驻馀景。叩舷歌断蘋花风，残酒半销幽梦醒。天遣六丁来下凿，绀宇参差出楼阁。空岩不见椎斧痕，毋乃混沌元气朴。岚光林影迷烟霏，轻浮翠雨凉沾衣。樵歌未起行人少，山僧飞锡朝来归。三十六峰青作朵，朱砂泉香煮阴火。涧鸣流碎琼瑶英，崖空积遍珠玑颗。日光倒射玉芙蓉，群仙问道来崆峒。临风环佩傥可挹，便欲飞身骑白龙。小池湛湛玉色泉，直疑下有白龙眠。山灵擘破石髓溢，一泓空碧涵漪涟。幽人和月掬在手，笑吸清辉当春酒。酒酣大叫问山灵，千年谁是知心友。"}