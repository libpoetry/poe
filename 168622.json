{"id":"168622","title":"倣归去来辞","dynasty":"宋代","author":"晃逈","text":"陶令曾言归去来，解印还家不回首。屏贵都遗身外名，忘忧酷嗜杯中酒。白传曾言归去来，了知浮世非长久。独步逍遥自得场，饮食寝兴随所偶。罗隐曾言归去来，濩落生涯何所有。明日船中竹一竿，要学江湖钓鱼手。晁叟亦言归去来，抗表辞荣养衰朽。京洛红尘旧满衣，总脱临风都抖擞。"}