{"id":"722492","title":"吴江曲","dynasty":"明末清初","author":"屈大均","text":"吴江风味胜姑苏，玉鲙金莲世所无。桥北三腮休道美，桥南更有四腮鲈。鸭嘴船轻去不迟，吴儿十岁作舟师。舵楼有女歌相接，唱罢杨枝又竹枝。莺脰银鱼细似丝，紫须秋蟹饱霜时。鲈鱼肉紧堪为腊，绝胜吴淞人不知。尖头船子荡田边，莼线秋来处处牵。更向越来溪畔去，吴娘鸡豆点茶鲜。"}