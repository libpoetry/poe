{"id":"318245","title":"西平乐慢·车柱环馈高丽发笺","dynasty":"现代","author":"饶宗颐","text":"巢燕东西，泛萍南北，天远故国春赊。黯黯年涯，萧萧玄鬓，繁阴镇被愁遮。谢贶我，藤笺百幅，犹记观书册府，鸿泥在眼，时催风急，气变惊沙。生世难逢易别，思往事，坠梦付伤嗟。绮寮秋饮，汉南柳色，明月楼头，今为谁斜。何日许、蓬蒿仲蔚，亲界乌丝，漫管斜川地远，寒竹荒蹊，共赏清秋眼未花。应唤隔江，湘灵鼓瑟，鸿阵哀弦，料理幽忧，不为鲈鱼，张翰也自思家。"}