{"id":"1253115","title":"方园杂咏十二首 憩瓮台","dynasty":"元末明初","author":"张羽","text":"抱瓮汲晨井，灌余烟景微。独坐卷修绠，园芳犹满衣。小坂平如掌，春深绿草肥。牛羊识家近，日夕自能归。北亭望南隩，高林悬薜萝。日莫乌声急，时闻劳者歌。坐爱蘼芜绿，王孙罢远游。不似湘江上，千里动离愁。故苑金沟断，荒园碧草秋。南朝多帝泽，曾向此中流。采采不盈襜，幽芳逐微步。欲为公子裳，敢谓行多露。杖藜成独往，青林人迹稀。日晏迷归路，翠实罥秋衣。举头见南山，相去能几里。莫言不在山，看山如屋里。邻近列仙居，瑶林閟清境。夜深明月来，送过幡幢影。结屋连碧筱，虚牖抱园开。如何天上月，移向壁间来。园井汲寒绿，当窗煮金屑。应有山僧来，从君泛春雪。一壶兼一杖，独行东墺里。稚子倚柴门，孤烟屋头起。"}