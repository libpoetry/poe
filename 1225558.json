{"id":"1225558","title":"送林景惠和兴化教谕三首 其二","dynasty":"元","author":"洪希文","text":"朝游夹漈山，漈水何涟漪。暮登石门山，山石亦差差。水石太古色，山人去何之。君今游此山，为予访颓基。多谢吹藜翁，七略今有归。矧兹十室邑，文献犹庶几。君子乐育才，薪槱理不遗。白袍久延伫，雪立风披披。喣之以惠风，畅若春阳熙。前程虽云迈，来者犹可期。"}