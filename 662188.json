{"id":"662188","title":"题长春轩诗卷","dynasty":"明","author":"石宝","text":"春阳无恒燠，春雨无恒滋。如何轩中人，日咏长春诗。岂有师文弦，如彼鲁阳麾。至哉万化源，舒惨固自知。庭除辟馀壤，百卉纷及时。春兰色可悦，秋菊亦垂垂。脩树交清阴，好鸟鸣高枝。俯窥华实繁，仰视风霆驰。吟啸皆春风，习习被朱丝。有时掔坠露，咀嚼疗晨饥。乃知广文饭，不异商岭芝。平生执经人，庙堂今设施。珍重葱郁间，或有栋梁姿。"}