{"id":"816281","title":"水调歌头 用稚虹韵，题青城《送别图》，为山阴胡伯华作","dynasty":"清","author":"黄钧宰","text":"人海散花雨，一雨一分春。聚来天上，春色飞作马头尘。我辈萍踪浪迹，除却屠沽市僧，相见几天真。今日浦江尾，明日越江漘。水中月，风里絮，池面苹。安得金模，丝绣不坏众吟身。写出飞鸿爪印，留得灵犀心迹，挥手莫伤神。万国近同轨，尔我一家人。万象静中会，何处不移情。随意莳花，叠石点缀总清奇。君自有琴未理，再说无不鼓，已被古人欺。我向画图里，声听海潮低。惜古调，抱遗响，莫歔欷。替把焦桐，解取还向绿阴携。弹到仙禽起舞，按到池鱼出听，何必问钟期。林木渺冥际，群鸟尽飞啼。老树作人立，半晌恰无言。应是怕人，愁听不敢说从前。剩有一轮明月，照著一湾流水，终夜守空园。千古幻尘耳，相念莫凄然。静思想，未来事，已过缘。都是无因，自造消息不由天。料得当时歌舞，已分将来零落，留博后人怜。搔首独归去，孤棹冷苍烟。此日复何日，梦梦百年身。不及云霄，鸡犬低首逐风尘。天上仙人不远，地下陈人未死，唤起倒金樽。鱼鸟亦吾友，庭户小干坤。江南梦，海东路，淮北春。十载船唇，马背回首亦伤神。今夕湖天坐月，知道明年此夕，孤月照谁人。尔我定何处，复此共冰轮。"}