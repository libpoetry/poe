{"id":"731488","title":"枯柳叹","dynasty":"清","author":"恒仁","text":"闲清堂畔柳枝新，昔年长条低拂尘。夭桃秾李各斗艳，此树袅袅偏依人。岂知中路颜色改，根株半死当青春。草堂无色感杜甫，《枯梭》《病柏》同悲辛。婆娑生意几略尽，穿穴虫蚁难完神。一枝旁抽独娟好，亦有狂絮飞来频。人生宁无金城感，过情悲喜伤吾真。且把酒杯酹木本，荣枯过眼安足论。"}