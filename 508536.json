{"id":"508536","title":"烟竹为邹侍郎赋","dynasty":"明","author":"倪谦","text":"美人遥隔潇湘渚，一望琅玕翠如许。欲往从之路阻长，两岸冥冥足烟雨。雨馀满林秋气清，绿烟常向沧江横。日高不辨鹧鸪影，风细时闻鸾凤声。万竿玉立何潇洒，谁把霜毫为君写。远水平吞青草湖，寒云迥接苍梧野。老仙公退居南宫，爱此湘皋冰雪丛。莫嫌岁晚镇相对，为与此君标格同。"}