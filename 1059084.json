{"id":"1059084","title":"次韵仲孺见怀十二韵","dynasty":"宋","author":"邹浩","text":"江梅飞故枝，桃李日夕更。宰物初无心，芳菲自奔竞。幽禽衔真如，历历唤不醒。东里似得之，与春忘谒请。颓然蘧庐中，槃薄天地永。交情海沤发，吟兴秋翮劲。璀璨十二旒，陶谢不获骋。须知云气蒸，未害山石硬。但君已追风，顾我犹蹇乘。试冯作诗光，普照万物盛。物尽照亦空，何许开绝景。他时从此来，一眄躐千圣。"}