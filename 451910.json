{"id":"451910","title":"新乐府一首","dynasty":"当代","author":"汪梦川","text":"人间此何世，悠悠天知否。虎豹据其上，豺狼居中守。狐鼠亦跳梁，夥矣此群丑。吮血复磨牙，万姓如刍狗。小民何哀哀，所望仅升斗。视其水火中，孰忍掩面走。我有菩萨肠，恨乏金刚手。我无倚天剑，惟以笔代口。文字或无功，良知不敢负。人心岂尽死，存之以观后。此意何区区，识者为吾友。乙酉癸未间，鄂东某某某。"}