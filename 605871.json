{"id":"605871","title":"答黄全之","dynasty":"明","author":"卢龙云","text":"结发事篇翰，游心竹素园。一赴公车召，乃自涉烦喧。中复罹世网，邅回守故樊。雌伏十馀载，安能凌风翻。艰危保末路，祗用拙自存。多君谢尘壒，丘壑道弥尊。荣名非所宝，诗书日讨论。八十神逾王，操觚累万言。眷念同声者，忘年等弟昆。殷勤几百里，椷寄道寒暄。而我滞行役，难逢笑语温。岂不慕高义，何日访衡门。"}