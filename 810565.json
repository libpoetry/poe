{"id":"810565","title":"乞假十日日课一诗兴到吟成不计工拙虽数茎拈断亦养疴之一术也","dynasty":"清","author":"乌尔恭阿","text":"我忆潭溪寺，潺湲梦亦清。月高松下立，云起石中行。采蕨分尝美，听鹂独解酲。山僧多慧力，药草尽知名。骑射吾家事，诸儿向晚归。窗间抛马箠，壁上挂弓衣。洞石心犹羡，穿杨手亦稀。难言筋力健，来岁及知非。落叶风吹走，南荣曝背时。倦来书屡堕，兴到笔教随。招客评奇画，从人买古碑。冬怜寒晷速，明日是朝期。"}