{"id":"637674","title":"次萧文明见寄韵 其二","dynasty":"明","author":"祁顺","text":"使君特被徵书起，匹马遥从贵竹来。山鬼揶揄谁见笑，银青消息自相催。由来得丧皆天命，谩道青黄是木灾。傲雪苍松饶晚翠，倚云红杏任先开。从今妙手宜医国，自古明君不负才。却笑生成同雨露，未应踪迹尚蒿莱。行当考绩朝京阙，便拟乘风问粤台。白发慈亲欢菽水，此情应不换三台。"}