{"id":"1119466","title":"次韵方秘正","dynasty":"宋","author":"陈造","text":"静女无媒未易昏，幽人乐地但琴樽。诗声况自推侯喜，墙仞悬知陋叔孙。拜手行申不敏谢，慕贤正黯索居魂。拘拘泄柳非君匹，老子来时肯闭门。小窗危坐正凝愁，诗客华编肯见投。明月拜嘉千斛赐，清风分送一襟秋。路迷端倚司南驾，金换还随过海舟。誇与湖山须快读，涌金门外倚曾楼。"}