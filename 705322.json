{"id":"705322","title":"哀羊裘为孙八赋","dynasty":"明末清初","author":"吴嘉纪","text":"孙八壮年已白头，十年歌哭古扬州。囊底黄金散已尽，笥中存一羔羊裘。晨起雪霏霏，取裘覆儿女。亭午号朔风，儿持衣而翁。风声雪片夜满牖，殷勤自解护阿妇。裘之温暖诚足珍，不得众身为一身。吁嗟乎，长安天子非故人，羊裘冷落对邗水。他年姓字齐严光，今日饥寒累妻子。"}