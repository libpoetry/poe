{"id":"1004955","title":"送孙宪就任除秘监赴召","dynasty":"宋","author":"舒邦佐","text":"阊阖排云叫玉旒，延龄不相白麻收。圜桥留住不肯住，古来只说阳道州。千载风流正相似，难处郊禋能有几。不顾诸郎尚白丁，扁舟夜发浮湘水。富贵酖人如蜜甜，小儿嗜蜜几曾嫌。全家先遁无人觉，惟有诚斋句里拈。回雁峰前再秋色，哀矜折狱多阴德。弹压湖山处处春，楚波不动平如席。不论朱墨细如麻，夜判千张烛有花。老吏相看惊吐舌，如箭中的无少差。世上纷纷几桃李，过却韶华尽纷委。老松阅世傲风霜，万牛挽入明光里。蓬莱弱水多逆船，人生一到已称仙。重来况是文章伯，岂但旧物王青毡。一佛出世从此度，紫薇花下皆平步。更看健笔缴词头，恰似当时在言路。六一老仙赞万微，益公首转造化机。庐陵自有三台种，他日声名剪样齐。三十年前韩一识，三十年后供吏役。朝天好施一丸丹，教我春风生羽翼。"}