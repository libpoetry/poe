{"id":"742745","title":"伏羌纪事诗一百韵","dynasty":"清","author":"杨芳灿","text":"圣泽敷殊俗，天声震八弦。花门何丑类，草窃敢纵横。衅为寻仇启，妖由构煽成。鼠牙工发覆，蜗角怒相倾。方镇空持重，中权孰使令。养痈忧内溃，蹑尾失先鸣。濡滞师将老，骁腾敌果勍。谁当擒罔象，无计掣长鲸。祖厉朝呼渡，萧关夜斫营。定西仍聚落，渭北却翻城。蕞尔当阳邑，相违一日程。虢唇虞是齿，邾柝鲁闻声。中夜荒鸡噭，高岩石鼓铿。重围占月晕，大角动星精。县尉能全节，将军竟殉名。沙虫师有劫，风鹤信频惊。陆地机才发，萧墙祸早萌。朝三狙暮四，昼伏鼠宵行。无奈禾生莠，难教石化琼。搜牢宁有术，钩距遣谁侦。狼卜阴谋泄，犀然诡状呈。幺䯢方扰扰，数士独铮铮。义可捐妻子，情谁顾舅甥。矢心先告密，雪泣自输诚。嘉尔殊慷慨，系余不听莹。终然邀上赏，可以定舆评。众志坚堪恃，狂锋猝敢攫。卧罴吞貉子，嗾犬搏狸狌。狡窟凭熏灌，祆酋竞抗衡，交衢长铩满，狭巷短刀迎。螳臂穷犹奋，蜂眸死尚瞠。骈头填犴狱，连颈缚徽缨。内患方消弭，前村倏斗争。烽烟腾土堠，贼骑满山坪。跣足夫携妇，摩肩弟觅兄。仓皇弃髫龀，呜咽哭荧嫇。近郭人流血，环郛火彻明。姚墟余瓦砾，谢墅剩榛荆。噪或千唇沸，行如一足暂。飞扬氛甚恶，跳荡色何狞。呀䦪摧墙壁，喧豗折栋甍。阵云愁叆叇，边日惨光晶。满谷驱牛马，连车藉稻粳。争先夸矫捷，走险据峣峥。岩邑周防早，微官性命轻。侠肠原耿耿，独行信硁硁。黑子城三版，青萍水一泓。周苛惟誓死，傅燮敢求生。羯末才无敌，羊何气并英。射雕惊斛律，倚马笑袁宏。势只伸孤掌，危还藉众擎。带刀农佩犊，持戟士离黉。健妇俱行汲，羸童亦践更。奔驰劳仆隶，奋励逮髡黥。流电飞?落，狂雷巨炮轰。登陴均受甲，给廪免呼庚。四日孤墉在，千夫一胆并。徒劳设梁丽，屡见碎冲輣。天意为谁怒，民心笑尔儜。如棋争劫胜，似博杀枭赢。侵晓凭楼堞，遥原见旆旌。烟尘飞候骑，笳吹到援兵。象主群阴遁，爻占大道亨。危巢徙枭鹆，旧穴聚狐麖。自昔恢王度，由来仗国桢。班资周保傅，勋阀汉公卿。玉节来枢部，铜符事远征。指麾皆颇牧，趋走尽韩彭。茇舍严刁斗，辕门急鼓钲。羽书千里应，积粟万囊盛。纩挟全军燠，醪投众士酲。两甄排称娖，列骑杂斑骍。贰负强遭梏，防风窘待烹。长围罗剑槊，险道断沟坑。群慝应箫勺，神奸首满盈。脐膏明似烛，项骨肥于菁。困兽攀笼槛，游魂恋釜铛。肘跗纷磔裂，骸骼乱枝撑。烈烈摧枯蘖，炎炎燎聚虻。累累俘妇女，婉婉曳孩婴。跧伏难藏迹，推求莫遁情。自知应斧锧，初不假笞搒。革面从文豹，迁乔慕谷莺。尔曹生有路，今代狱惟平。宽大群方悦，明良百度贞。直教空贯索，奚止扫欃枪。归马秦川迥，回军华岳晴。豹韬宣伟略，龙额锡殊荣。铭拟燕然勒，歌同汉乐赓。欢声溢廛市，和气叶韶韺。温语传丹扆，恩纶出玉京。蠲租怜瘠壤，给复慰疲氓。赍溥金兼粟，仁先独与茕。遗墟修板屋，残骴掩荒茔。痛定微躯在，肠回百感萦。失时几拾沈，惩热惯吹羹。弹指龙华劫，当场傀儡棚。青山招远梦，白水忆前盟。关陇皇威畅，边陲战气清。江乡三亩宅，何日好归耕。"}