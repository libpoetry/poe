{"id":"1108315","title":"喜雨呈吴按察","dynasty":"宋","author":"刘过","text":"使君人物旧乌台，天听虽高力挽回。湖水欲平江为退，秋田未旱雨朱来。云随黄鹤游何许，风满南楼亦快哉。凉意入秋清可画，月岩知有桂花开。黄鹤山前雨乍过，城南草市乐如何。千金估客倡楼醉，一笛牧童牛背歌。江夏水生归未得，武昌鱼美价无多。掉船亦欲徜徉去，古井而今淡不波。"}