{"id":"821765","title":"贺新郎 非社诸人久绝音讯。时暴风雨袭上海，夜坐有怀，仍用稼轩野字韵","dynasty":"清末近现代初","author":"汪东","text":"星象占分野。怒涛生、狂吞百越，转趋吴下。海若西来骄横极，掠取江婓远嫁。算此景、有谁工画。鳌动鲸嘘山岳立，尽当年、赋手如枚马。翻倒势，未能写。酒徒散尽高阳社。问如今、神州沈陆，岂由天也。步屐不来荒径断，一任尘凝高榭。休太息、漫漫长夜。誓遣丰隆清六合，看雨师、风伯前驱者。凉意劲，不知夏。"}