{"id":"1041178","title":"和持国登开宝寺上方院寄孔宁极崔象之孙曼叔","dynasty":"宋","author":"刘敞","text":"重山抱城起，清川带野回。深严古佛寺，嵽嵲耸高台。此地宜眺览，冠绝都城隈。远近见千里，令人心目开。忆在七月中，丞相自魏来。百官迎道傍，休骑兹徘徊。衣冠相胜凌，尘土如炎灰。我随众人趋，出入再历阶。不得及此时，披襟濯氛埃。至今意耿耿，负愧不可裁。迩来读君诗，足慰平生怀。忽如升其巅，四顾心悠哉。往者不可及，信陵久已颓。来者不可见，孔侯与孙崔。古今殊茫茫，慨叹成欢哀。会复从君游，于焉谢崔嵬。"}