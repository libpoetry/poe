{"id":"798000","title":"法曲献仙音  寄严览民钱宝汾顾华峰三舍人","dynasty":"清","author":"陈维崧","text":"蜀肆先生，汉家夫子，新谒帝承明殿。最喜金闺，璧人联辔，吴郡顾荣挥扇。更惊闻，三株树，钱起湘灵怨。人传遍。思往日、江东婉娈，红烛下、挟瑟鸣筝公宴。讵料凤凰池，三子者，一时妙选。十里朱帘，争看煞、黑头王椽。只淩云一赋，杨意何时方荐。"}