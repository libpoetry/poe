{"id":"687729","title":"和广西吴宪副","dynasty":"明","author":"庄昶","text":"我本楚狂人，荆州此识君。云山还昨梦，世路与人分。短褐曾嫌丑，虚名自愧闻。兼金数字至，高义激浮云。无民不清静，有吏与歌讴。古调何人会，明公是此流。长风破巨浪，孤影落虚舟。独倚阑干月，几回明远楼。绣斧昭州路，并茗透密萝。阴符兼老子，剑术陋荆轲。竹护新氓舍，烟消旧獠窝。倘馀经略此，不惜重经过。"}