{"id":"946265","title":"再和前韵","dynasty":"宋","author":"陈傅良","text":"冬夜苦难晓，短景复易夕。安得户牖光，不待东方白。恍如游化城，琼台若千尺。英华发林薮，馀彩散阡陌。平铺浩无垠，巽入微有隙。忍寒贪纵观，未愿朝曦赫。柳绵著歌茵，梅片堕妆额。皭然群污中，有意欲比迹。自识玉皇家，癯仙陋山泽。新来学为农，遭岁屡无麦。稚子色恒饥，老婢脚尽赤。一饭今有待，喜更问瓜埸。归来看床头，瓶粟幸馀积。且以炊春醪，号召已散客。"}