{"id":"708695","title":"夏云峰 晚登南楼观云作","dynasty":"明末清初","author":"沈谦","text":"水远帆低，山围树合，云起小楼日暮。惊夭矫、青鸾并下，爱绰约绛莲齐吐。更重重、蕴火含烟，似欲借、向风乱烧平楚。问何处阳台，连朝傍晚，幽期宋玉曾赋。香阁深深看不见，况顷刻溟濛，竟迷江路。停杯望、一心辗转，垂带坐、双眸凝注。总莫怪、换狗更衣，却全似伊行，言语无据。就倚遍阑干，轻阴不散，又作半天疏雨。"}