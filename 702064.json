{"id":"702064","title":"初秋游西园庵四首","dynasty":"明","author":"曾受益","text":"梵宇瞻新构，西郊近倚城。烟光连白水，云气接朱明。买地金斯布，飞来锡有情。相欢经始日，喜气满群生。整履游濠上，惊看佛界新。孤园秋自别，双岛鸟归频。只道鱼堪乐，谁知虎亦驯。清风披□至，性地肯留尘。不谓人烟境，莲花涌陆离。香风传径竹，落景碍修枝。酒肆从他市，僧茶屡有施。回心观净理，坐久不知疲。觉苑秋风落，谶筵法鼓传。经声穷夜柝，幡影薄云天。老厌樊笼役，思登彼岸先。何功得愿果，不使笑磨砖。"}