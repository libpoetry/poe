{"id":"262182","title":"八声甘州·游马勒梅桑","dynasty":"现代","author":"吕碧城","text":"望娟娟之水锁妆楼，千秋想容光。怅翚衣褪彩，螭奁滞粉，犹认柔乡。未稳栖香双燕，戎马正仓皇。剪烛传军牒，常伴君王。见说蘼芜遗恨，逐东风上苑，也到椒房。道名花无子，何祚继天潢。谱离鸾、马嵬终付，算薄情、不数李三郎。游人去，女墙扃翠，娥月渲黄。"}