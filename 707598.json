{"id":"707598","title":"木兰花慢　　过济南  中秋咏月","dynasty":"明末清初","author":"吴伟业","text":"冰轮谁碾就，千尺起，啸台东。记白传堤边，庾公楼上，几度曾逢。今宵广寒高处，问嫦娥、环佩在何峰。天上银河珠斗，人间玉露金风。听江楼鹤唳横空。人影立梧桐。有宫锦袍绯，纶巾头白，铁笛仙翁。欲乘明月飞去，过严城、下界打霜钟。醉卧三山绝顶，倒看万个长松。"}