{"id":"1105917","title":"寄都下二三子失举二首","dynasty":"宋","author":"王令","text":"翘翘数子拔群伦，落笔文章妙有神。清世暂时藏琬琰，红尘终不卧麒麟。淹留京国三年客，牢落江河一病身。得丧穷通虽付命，双眸忍泪已沾巾。太学齑盐共苦辛，寒窗笔砚日相亲。梁王台畔一分袂，扬子江头三换春。箧里黄金须买酒，鬓边白发解欺人。穷通得丧谁能定，况是男儿有此身。"}