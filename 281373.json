{"id":"281373","title":"寿诗·丹山凤将雏","dynasty":"现代","author":"林朝崧","text":"丹山凤将雏，养成毛彩异。上天衔瑞图，飞来鸣盛世。昔我孝廉叔，名织登科记。入为粉署郎，出作朱轩使。固因媚学然，亦缘庭训致。吾闻恭人教，义方无不备。悯近丸熊助，惩惰折葼示。今虽届嵫景，诸孙扳舆侍。尚于含饴际，丁宁开幼稚。一经勉承先，五木戒废事。贻厥有如此，家声未宜坠。会看兰玉枝，百叶长繁炽。"}