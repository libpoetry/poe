{"id":"366011","title":"满庭芳·题曲阜孔绣山宪彝室人梦素女史百蝶图遗卷","dynasty":"清代","author":"黄燮清","text":"翅弱欹云，腰轻堕粉，画来生趣天然。醉红酣紫，帘角弄翩跹。当日扫眉剩墨，闲摹写、香国愁天。屏山外，春寒袖薄，人坐落花前。华年。容易过，琼钗断燕，翠鬓凋蝉。叹镜里双飞，弹指因缘。莫问罗浮旧侣，湘裙冷、不解留仙。西园晚，销魂细草，绿化梦中烟。"}