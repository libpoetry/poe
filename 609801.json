{"id":"609801","title":"悯逝三章为友人黎国倩作 其二","dynasty":"明","author":"韩上桂","text":"秋兰兮纷纷，翠羽兮玄云。守芳馨兮靡渝，孰岁暮兮可云。与子荡兮兰桡，临风激兮洞箫。与子驾兮虹桥，左轸辖兮右招摇。弯长弓兮射远鹗，披紫佩兮曳明瑶。秋兰兮暮寂，众将刈兮长叹息。薋菉葹兮何为，却江蓠兮靡殖。主不值兮时不留，水落落兮风飕飕。靡时人兮悔惜，独予心兮悠悠。高飞兮远宅，陇树郁兮翳长柏。一幽兮一明，孰余知兮中情。德不可恃兮年不可长，恶不必灭兮贤不必祥。掩青陵兮脉脉，徒流水兮汤汤。"}