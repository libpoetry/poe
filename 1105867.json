{"id":"1105867","title":"次韵张进彦见寄二首","dynasty":"宋","author":"王之道","text":"坐想云烟走笔端，夜哦佳制老忘寒。一时思致追长庆，千载风流识建安。接武尚稽班玉笋，昂霄终合待金銮。自怜衰退无新语，捧腹还君醉眼看。鼻息齁齁尽日眠，从他儿辈竞嘲边。那知问对成中说，自得逍遥喜内篇。雪里书来檐噪鹊，灯前诗就鼎凝烟。中郎去后人难继，漫诧柯亭富笛椽。"}