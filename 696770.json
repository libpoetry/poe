{"id":"696770","title":"云山草堂为杨庶子赋","dynasty":"明","author":"金幼孜","text":"闻道幽居近翠微，好山多与白云齐。柳塘日煖花争发，门巷春深鸟自啼。酒醒每临松下坐，诗成閒向竹边题。一从射策金门去，风雨年年梦建溪。草堂潇洒出氛埃，叠嶂层云翠作堆。林下日长书帖静，溪头水满棹船回。兴来展席看图画，客至挥毫对酒杯。倘得承恩归梓里，杖藜还许共徘徊。"}