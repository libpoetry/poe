{"id":"1253383","title":"桂林见梅","dynasty":"元末明初","author":"蓝智","text":"岭南两度见梅开，远客空惊白发催。忽忆繁花蓝涧曲，好山无数梦中来。忽见罗浮万鹤群，水边林下玉缤纷。岭南自古无霜雪，喜有寒香压瘴云。冷蕊疏花自不禁，长松脩竹共萧森。高标迥立风霜表，始见平生铁石心。曾记寒窗为写真，东风綵笔自生春。江南万点花如雪，落月空梁梦古人。清池老树落花稀，雪满仙岩独鹤归。十二楼台天似水，空香散作白云飞。"}