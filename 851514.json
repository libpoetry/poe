{"id":"851514","title":"至温州","dynasty":"宋","author":"文天祥","text":"晏岁著脚来东瓯，始觉坤轴东南浮。百川同归无异脉，有如天子朝诸侯。何年飞落两巨石，孤撑肮脏分江流。初疑鍊失女娲手，又疑钓脱任公钩。冯夷海若不敢有，涌出精舍如莲舟。楼高百尺蜃吐气，塔耸双角龙昂头。蒲牢撞撞鼍坎坎，潮声滚滚风飕飕。沙高峰顶德门住，海门山上焦公留。长淮在望铁瓮近，大浪不洗英雄愁。孰知隶古百粤地，今为礼乐衣冠州。池塘芳草年年绿，谢公胜事遗江楼。蓝田无颣蟾架夜，黄金作颗人家秋。客帆渺茫拂宸极，渔舠散漫轻凫鸥。丽天红日起初浴，五云扶上烟氛收。孤臣涕泗如此水，恨不从帝崆峒游。"}