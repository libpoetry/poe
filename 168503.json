{"id":"168503","title":"赠黄氏子小德","dynasty":"宋代","author":"陈师道","text":"黄童三尺世无双，笔头滚滚悬秋江。不忧老子难为父，平生崛强今心降。我来喜共阿戎语，应敌纵横如急雨。生子还如孙仲谋，豚犬漫多何足数。黄家小儿名小德，眉如长林目如漆。只今数岁已动人，老人留眼看他日。笑君老蚌生明珠，自笑此物吾家无。君当置酒吾当贺，有儿传业更何须。"}