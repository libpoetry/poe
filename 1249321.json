{"id":"1249321","title":"缫丝叹","dynasty":"元末明初","author":"舒頔","text":"东家缫丝如蜡黄，西家缫丝白如霜。黄白丝，出蚕口，长短缫，出妇手。大姑停车愁解官，小姑剥茧愁冬寒。向来苦留二月卖，去年宿债今未还。手足皲瘃事亦小，官府鞭笞何日了。吏胥夜打门，稚耋生烦恼。君不见江南人家种麻胜种田，腊月忍冻衣无边，却过庐州换木绵。"}