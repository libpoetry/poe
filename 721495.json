{"id":"721495","title":"月夜紫诠使君寓斋同蓝公漪朱甸安吴山带叠韵三首","dynasty":"明末清初","author":"陈恭尹","text":"只尺濂溪有旧祠，石存九曜已无池。光风霁月今犹昔，辜负前贤石上诗。月午应门未上关，尘机暂息似空山。澄清天宇谁能滓，多谢微云点缀斑。漏水迢迢转玉龙，金壶银箭未从容。眼前共坐人千里，良夜他时何处逢。"}