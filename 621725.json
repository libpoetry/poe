{"id":"621725","title":"游松光岩得斝字","dynasty":"明","author":"郭之奇","text":"携手入青山，输情凭绿斝。自赧酒肠轻，浩落因友藉。松岩旧所耽，趁此暮春暇。参差迷岫云，近远纷相迓。朝雨蓄微泉，石湿未全泻。屐齿滑苔痕，扪萝微可借。攀扶向石床，指点从僧舍。步驰杂啸歌，清赏谁能罢。兴言今古殊，仰俯倏焉乍。童冠沂雩中，少长崇山下。所欣情事如，肯认风光亚。成诗问几人，归咏各无差。主有未尽欢，余曰未卜夜。浩然千载思，留兹一刻价。收拾春宵馀，持以返造化。"}