{"id":"974357","title":"悼竹","dynasty":"宋","author":"赵蕃","text":"此君如高人，风节常凌厉。虽经隆冬中，正色不少替。春今尽正月，萌檗且次第。天公出奇手，白昼变昏翳。初飞佛场花，继洒鲛人涕。群儿顾惊走，老眼亦睥睨。是时凡草木，掩抑若自卫。惟君独傲然，略不威严霁。太刚竟摧折，乃悟非善计。追怀周旋久，于此增懔悷。其生既冤死，其死可轻弊。当为杀青简，更以色丝缀。尽书卓行人，出入生死际。作我座右铭，蕲能免于戾。"}