{"id":"982079","title":"崇恩太后升祔十四首 迎神用《兴安》。四章。","dynasty":"宋","author":"郊庙朝会歌辞","text":"閟宫有侐，堂筵屹崇。灵徽匪遐，精诚感通。苾芬维时，登兹明祀。泠然云车，有来其驭。羽旌风翔，翠蕤飘举。俨其音徽，登兹位处。笙镛始奏，合止柷敔。是享是宜，永求伊祜。枚枚閟宫，鼎俎肆陈。烝畀明灵，登其嘉新。鼓钟既戒，旨酒既醇。攸介攸止，纯禧荐臻。旨酒嘉肴，于登于豆。是享是宜，乐既合奏。衎我懿德，执事温恭。灵兮允格，有翼其从。"}