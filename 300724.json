{"id":"300724","title":"锡城策禦图题辞","dynasty":"现代","author":"温倩华","text":"重光汉上胡尘涤，歌舞承平久亡戚。无端袁氏窃国权，义军四起驰兵檄。一朝铁骑来澄江，进窥下邑人惶惶。夜未阑兮绝行旅，戒严村僻惊吠尨。梨花庄前动鼙鼓，锋镝横飞杂风雨。杀气如云卷地来，人民窜匿争号苦。邑宰王君胆气横，轻裘缓带挥戈兵。十三僚佐屹扶峙，乃策乃禦输精诚。犒师清俸作士气，貔貅欢腾一军毅。危城斗大卒瓦全，一时歌颂声如沸。欣看围解凯歌旋，托记新图象列贤。卓卓风姿垂万古，丹青聊当画凌烟。吁嗟乎！战云回首犹馀慄，而今歌舞仍如昔。诸公伟绩迈刘王①，题诗愧乏生花笔。"}