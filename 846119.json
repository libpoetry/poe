{"id":"846119","title":"庆清朝 寿章丞二月初六","dynasty":"宋","author":"无名氏","text":"点检尧阶，蓂生六叶，春深桃杏花开。长庚入梦，重新产谪仙才。事业十年灯火，文章笔下若掀雷。果然是，两字功名，唾手拿来。又况当年强仕，得志青云路，足慰高怀。紫泥凤诏，行须非次招徕。金马玉堂风月，从容九棘面三槐。从今看，会唐九老，它日云台。"}