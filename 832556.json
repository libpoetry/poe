{"id":"832556","title":"喜迁莺 罗江舟夜岁除，和梦窗","dynasty":"清末民国初","author":"朱祖谋","text":"风镫摇暮。饯阑岁暂阁，瘴江双橹。分客饧枝，看人花胜，依旧故年游旅。香泛舵楼松火，红上岩阴橘户。燕来早，问残寒消尽，芳音回否。閒处。孤梦寄、烟驿几签，斗挂苍山午。流怨回潮，年涯催送，不送蛮帆一羽。自酹屠苏无味，慵倚蕙炉划句。漫移枕，看槃花烛卷，红云成缕。"}