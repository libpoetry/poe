{"id":"173893","title":"史德修挽词","dynasty":"宋代","author":"郭印","text":"世道交相丧，古风邈悠悠。真纯化浮伪，士俗日以偷。公生寂寥后，慨然跋前修。奧学穷根柢，高文谢雕锼。壮岁拾科目，回翔四十秋。孝弟可移官，所至人歌讴。处己务恬退，驰骛吾所羞。临民本慈惠，击搏吾所咻。俯仰无愧怍，言行何悔尤。邦符与使节，异乎人之求。可怜贪残子，快意乏远谋。报应捷影响，坐致无边愁。傥如西方说，宁逭铁围囚。不知公英灵，久矣清都游。"}