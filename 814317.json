{"id":"814317","title":"秦淮杂诗五首","dynasty":"清","author":"周馨桂","text":"江山凭吊兴遄飞，虎踞龙盘事已非。幕府都间好身手，太平天子正垂衣。雨花台上叩云关，满掬台前石子斑。一笑归应誇稚子，袖中笼得秣陵山。中山汤沐仍遗庙，数顷湖光净可娱。开国元勋随逝水，行人徒说莫愁湖。影落江湖谶竟成，可堪南渡更难争。一朝终始两残局，寂寞潮声到石城。十载蹉跎愧不才，青山重复踏苍苔。平生颇薄机云辈，酹酒聊登周处台。"}