{"id":"839781","title":"叠韵和刘国襄先生","dynasty":"清末民国初","author":"祝廷华","text":"昨夜登楼看明月，云泥快睹飞鸿迹。刘郎前度已题无，幽兰忽又生山泽。咫尺龙门千万重，憾余未识荆州宅。□□之交非偶然，尺素传来喜盈额。人言薄宦太无聊，君独悠然作诗伯。人言美玉当求沽，君独夷然守清白。渭水飞熊入梦迟，钓竿遥映珊瑚赤。人生遭际会有时，未至其时姑敛翮。骥虽老矣怀壮心，兴酣题句赋即席。随风咳吐气轩昂，字向纸上皆著力。名方隽旨腕下奔，能使江花开顷刻。北海尊罍晋寿觞，南山松柏钦标格。笙磬同音德不孤，琼琚下贲心实获。世事纷纭争鹬蚌，吾侪觞咏忘主客。更迭唱和效吴侬，将来奚止诗篇百。寄情山水恣遨游，沧桑世变忧尽释。感君折简赠瑶章，愧无翰藻侍晨夕。先河家学启雕龙，文心似水深千尺。九老题诗未补图，访求名墨予之责。图成分咏待诸贤，捧持笔砚甘为役。"}