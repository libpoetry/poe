{"id":"1080495","title":"题官使赵枢密独往亭","dynasty":"宋","author":"吕本中","text":"谢公为时出，四海正仰渠。雅志在东山，本末固不渝。苻坚百万师，一扫谈笑馀。今公抱长策，岂止安石徒。平生独往愿，结亭山一隅。跻扳上修竹，已自胜巾车。举手谢世人，不与汝同途。出佐明天子，意欲无强胡。行当复中原，即日还旧都。岂容思昔隐，更作深山居。小人病无能，误入承明庐。朝夕投劾归，为公先扫除。"}