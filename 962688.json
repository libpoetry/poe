{"id":"962688","title":"疏影 催梅","dynasty":"宋","author":"施枢","text":"低枝亚实。望翠阴护晓，幽梦难觅。凄楚霓裳，琼阙瑶台，经年暗锁清逸。春风似怪重门掩，未许入、玉堂吟笔。想寿阳，却厌新妆，倦抹粉花宫额。还记孤山旧路，未应便负了，波冷蟾白。莫寄相思，惟有寒烟，伴我骚人闲寂。东君须自怜疏影，又何待、山前雪积。好试敲、羯鼓声催，与约鼎羹消息。"}