{"id":"692032","title":"塞上曲四首送元美","dynasty":"明","author":"李攀龙","text":"燕山寒影落高秋，北折榆关大海流。马上白云随汉使，不知何处不堪愁。汉兵围合左贤王，吹角千山夜有霜。君试狐奴城上听，岂堪秋色满渔阳。西出居庸大漠开，胡尘遥暗白登台。愁看塞上萧条色，落日秋风万里来。白羽如霜出塞寒，胡烽不断接长安。城头一片西山月，多少征人马上看。"}