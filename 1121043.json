{"id":"1121043","title":"寄李微之秘监三首","dynasty":"宋","author":"岳珂","text":"引领蓬莱唐谪仙，湓江一别又经年。麟台高蹑三神路，狐笔方持千载权。垆袅新烟招我隐，驿催逸事仗谁传。校旗犹识临淮略，更待凉台亲简编。去冬雪里拜笺题，曾说新除到殿西。剑栈云连吴垒火，函关日照汉封泥。剡藤幸有系书雁，锦柏难寻隔叶鹂。便是韩坛作曾筑，田芜亦盍赋归兮。棠湖浩荡有盟鸥，塞上归来赋叶舟。范蠡功名付西子，庾公风月自南楼。不虞绕指柔百鍊，已幸安心老一丘。从此书来访生死，汉阳烟树隔吴头。"}