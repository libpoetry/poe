{"id":"433296","title":"失题","dynasty":"近现代","author":"梁季子","text":"千里良朋百日欢，寒风吹雪送征鞍。初心早共黔山冷，远景遥邻蜀道难。孺子庸舂因自热，先生弹铗任人看。清华门第诗书客，岂是寻常一好官。相思红豆不轻抛，借箸王前爱尔肴。剑已难求舟尚刻，瑟如可鼓柱仍胶。高人名士追陪失，瓦缶黄金雅俗淆。识得荆州身价倍，豪情先上碧云霄。"}