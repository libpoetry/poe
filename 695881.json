{"id":"695881","title":"九日晚复同虎臣过伯玄饮湖上楼四首","dynasty":"明","author":"欧大任","text":"霓旌西导过湖船，岳色秋风散夕烟。醉击空明涛欲起，綵云楼阁在中天。金刚台小一鸱夷，大苏大阳如酒卮。刘郎字字白云气，犹嚼黄花把剑吹。吴生对酒望天都，作赋曾同楚大夫。我采三花游二室，明年相忆佩茱萸。楼前列岫碧崔嵬，仆仆先生黄鹤来。遥动仙人一瓢酒，看余东海渡蓬莱。"}