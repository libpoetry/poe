{"id":"692796","title":"西江月 廿一史弹词第三段说秦汉下场词","dynasty":"明","author":"杨慎","text":"落日西飞滚滚，大江东去滔滔。夜来今日又明朝。蓦地青春过了。千古风流人物，一时多少英豪。龙争虎斗漫劬劳。落得一场谈笑。道德三皇五帝，功名夏后商周。英雄五霸斗春秋。秦汉兴亡过手。青史几行名姓，北邙无数荒丘。前人田地后人收。说甚龙争虎斗。豪杰千年往事，渔樵一曲高歌。乌飞兔走疾如梭。眨眼风惊雨过。妙算龙韬虎略，英雄铁马金戈。争名夺利竟如何。必有收因结果。"}