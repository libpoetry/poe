{"id":"765009","title":"绮罗香 柬檗子，兼忆茂伦、雪客","dynasty":"清","author":"徐釚","text":"碧树城西，乌皮几上，脱帽群呼小友。落拓周郎，顾曲时时载酒。记昨年、雪藕初尝，又今年、霜柑暂剖。想书仓、腹笥便便，中原鞭弭吾何有。平津东阁如云，扫六朝金粉，才华八斗。炊熟胡麻，又斸花间杞枸。红尘里、几堆皂帽，真江畔，一湾春柳。向雪滩、钓叟呼余，余日如君否。"}