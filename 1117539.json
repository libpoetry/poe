{"id":"1117539","title":"谒武侯道中","dynasty":"宋","author":"邹浩","text":"万株桑柘拥江城，中有梅花独自清。不近樽罍免攀折，会须结实助和羹。先生龙卧此山丘，宇宙曾经几运筹。一自英雄三顾后，至今车马不曾休。万山山上塔擎天，万山山下碑沉渊。天光渊影晓相入，一碧万里青春前。晚雨霏霏江上来，长江水色蒲萄醅。鸬鹚鸧鸹得意处，凌风荡桨从东回。万山横出波面浮，山前舟楫凌飞鸥。遥看塔庙带残日，蓬莱方丈金鳌头。"}