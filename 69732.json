{"id":"69732","title":"卢孤女·卢孤女年十五","dynasty":"元代","author":"杨维桢","text":"卢孤女，年十五，官家新条括童女，东家媒娘传巧语。卢家郎，选东床，奈郎自有妇，妾使余不当。早知急婚事如此，悔不官家作驱使。上堂拜姑身未知，下堂失身唯有死。归来抱琴弹高楼，苦调不作离鸾愁。东家聘，西家求，明珠火贝争委投。河可干，石可泐，卢家女节不可勒。生作只影娥，死作独根柏。呜呼丈夫腐节随草莽，阿耳之风齐砥柱。若道钱唐女淫苦，安得有此卢家女！"}