{"id":"440507","title":"白玉兰歌","dynasty":"当代","author":"张文胜","text":"君不见，木兰四五山前立，千年冰姿自戢戢。风欺雪压无剥刊，石根老干犹龙蜇。我怀惨舒冻尘埃，双眼昏瞀久不开。云磴俯仰方瞬霎，素娥千队齐飞来。散仙如麻瑶池畔，狂醉掷下流离盏。太乙传经书阁明，青藜枝枝晶光璨。皓首草玄吐灵鹓，昆山玉碎叫朝暾。神蛟化鲲下清冷，豫且射之雪山喷。钱塘潮汐撼国门，车马一麾霆怒奔。昨夜八万二千白衣挥天斧，精屑纷披向此堕月魂。我欲学仙擎琼杯，酌取春阳作春醅。又恐明朝风雨至，残英满地空裴回。念此繁华殊可哀，对之不饮已山颓。君看古来皦皦者，哪不玉折与兰摧。"}