{"id":"1235875","title":"诚夫兄寄都下杂诗五首（次韵奉答予时在乐亭县）","dynasty":"元","author":"宋褧","text":"虎豹环宫守日旗，夔龙鹄立捲班迟。明良自有赓歌咏，逢掖诸生莫献诗。凤吹龙筝楼上头，市中沽酒会英游。狂心似火何时遂，定约春风赋御沟。玉皇端拱白云乡，扣额何时上绿章。威凤祥麟都网尽，后人谁更说昭王。拥被巴童似猬拳，矮窗炉火夜深然。风流张绪如杨柳，却向荒寒度半年。碎霜斜舞下遥天，透胆寒威折塞绵。不似豪儿衣狐白，读书辛苦谩多年。"}