{"id":"825280","title":"答言几道","dynasty":"清末近现代初","author":"郑孝胥","text":"严侯本武人，科举偶所慕。弃官更纳粟，被刖尝至屡。平生等身书，弦诵遍行路。晚邀进士赐，食报一何暮。回思丙丁间，春闱我犹赴。都门有文会，子作必寄附。传观比尤王，一读舌俱吐。谁知厄场屋，同辈空交誉。天倾地维绝，万事逐烟雾。八股竟先亡，当时殊不悟。寒窗抱卷客，亿兆有馀诅。吾侪老更黠，检点誇戏具。烦君发庄论，习气端如故。"}