{"id":"757634","title":"百字令 题生香馆词稿","dynasty":"清","author":"梁德绳","text":"秋空琴响，是清商清徵，一般凄恻。虽乏钟期山水赏，略辨弦桐燥湿。兰秀空山，珠明午夜，露洁凉蝉翼。眉山未接，满襟芳意先袭。为想结习薰修，浮幢香海，一寸灵心纳。我亦绛河曾梦去，欲访锦机消息。思比云忙，才如花弱，怕被天孙识。新词吟罢，几回惆怅胸臆。"}