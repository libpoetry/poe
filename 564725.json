{"id":"564725","title":"留别萧山李廷宣","dynasty":"明","author":"孙承恩","text":"生平重交谊，意气横九州。浩荡四方志，湖山远近多遨游。兹晨来钱塘，岁云暮矣风飕飕。扁舟乱江涛，访旧假此数日留。感君一见即倾盖，登堂肃我雅意何绸缪。贤哉伯仲并温茂，把臂一笑使我明双眸。雕盘出细脍，小瓮开新篘。剧谈豪饮终夜不知倦，浮以大白浇我磊块之离愁。北窗一榻亦潇洒，荷兹礼意诚兼周。高怀旷度出庸俗，令我感愧欲报嗟无由。君才亦超越，文綵惊凡流。皎然明月珠，烂矣珊瑚钩。行将献阊阖，致身宁许终林丘。我生年来亦三黜，锐志未肯言包羞。暂失东隅未为耻，奇功何待桑榆收。昆吾笑把太行倚，弯弓挂向扶桑头。丈夫自负贵挺特，谁能与俗同沉浮。乾坤分内事，慷慨无匹俦。㗲然孤凤鸣，要令百鸟惭喧啾。顾君亦可人，吾言誇矣当无尤。相欢不久会有别，萍蓬踪迹良悠悠。念君厚矣无所赠，题诗欲比双琳球。浮生岁月不可待，勉矣德业追前修。来年我去访春色，望君来共登瀛洲。"}