{"id":"1236810","title":"题陈北山扇五首","dynasty":"元","author":"贯云石","text":"秋鸣无数醉秦娥，却把轻风惹扇罗。明月碧澄天似水，此山云气动纤波。红旭如铅海上来，苍苍烟雾小蓬莱。东风昨夜醇如酒，吹得桃花满树开。翠幕低垂护午阴，碧瓶里面水痕深。东风截断人间热，勾引清凉养道心。一帘明月倚阑干，宇宙尤宜就夜看。飞上仙槎河汉近，手招沆瀣海铜盘。功成不用服丹砂，笑指云霞总是家。清晓山中三尺雪，道人神气是梅花。"}