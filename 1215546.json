{"id":"1215546","title":"从军行","dynasty":"元","author":"黄镇成","text":"秋风漠漠寒云低，陇头野雁随云飞。北方健儿长南土，学得南语相嚘咿。羽书昨夜到行府，下令急点如星驰。明日横刀出门去，回头不得顾妻儿。山城止舍休十日，百姓馈给无饥疲。路上逢人寄书归，道好将息无相思。重关夜度月落早，五岭冬戍天寒迟。买羊击豕且为乐，破贼归去知何时。"}