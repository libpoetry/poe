{"id":"1224055","title":"次刘师鲁韵","dynasty":"元","author":"杨载","text":"三年客塞上，日夜怀旧丘。饥来迫我去，何暇为远谋。四顾无一亲，此身如羁囚。悲风动沙漠，回首令人愁。道路已漫漫，岁月复悠悠。丈夫四方志，至此何所求。买船发河上，河水亦南流。携锄理荒圃，吾疾日已瘳。飞雁至江浒，北风天始凉。是时禾黍登，斯人亦少康。皇天降厚德，胡为私一方。燕赵及齐鲁，人饥或相戕。奈何有积廪，如陵复如冈。生非肉食者，此忧心甚长。亟谋树皋壤，剪茅覆小堂。我志亦易丰，岁祀有特羊。"}