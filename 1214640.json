{"id":"1214640","title":"忠奴李善歌","dynasty":"元","author":"黄玠","text":"古有富者家暴亡，众奴同谋杀其孤。一奴匿之负以走，财实累尔儿何辜。孲■虽小是奴主，簿书不敢欺豪铢。哺之朝夕乳湩流，不忍去手声呱呱。置儿床上拜床下，奴以死奉甘劳劬。天听不远事竟白，天子有命行赏诛。一奴宠荣众奴戮，却从主人归故庐。双乘青骢御史马，犹执旧礼谦若虚。寄谢悠悠天下士，未可容易轻人奴。"}