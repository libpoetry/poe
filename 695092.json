{"id":"695092","title":"答陈将军留赠二首","dynasty":"明","author":"林大春","text":"投笔何人本姓班，曾随飞将出云间。平居幕府心如水，生缚名王气若山。阵转东南回斗极，旗翻岭海压尘寰。何期重枉夷门驾，逸兴飘飖不可攀。诗成着语自惊人，谁道儒生骨相贫。长啸登楼当日事，高名题阁百年身。栖迟涧谷予堪老，谈笑封疆迹已尘。此日为君增意气，宁将身世叹沉沦。"}