{"id":"1220344","title":"美赵侯祈祷","dynasty":"元","author":"吴当","text":"徐关古郡雄东国，河上孤城高岌岌。长波激浪两流合，远黛凝烟众峰立。当时豪杰虽已矣，功利至今存霸习。自从圣代百年来，稍有弦歌事沿袭。赵侯作牧驾朝骖，紫绶银章光熠熠。尘上彤管书牒稀，春满青郊民俗辑。今年恒阴若为沴，满耳秋声风雨急。惊雷怒电白日飞，拥树连村黑云湿。旷野悲号麋鹿群，寒潭翻动蛟龙蛰。波涛滚滚迷冈阜，禾黍离离失原隰。天高地厚叫不闻，老农祗抱锄犁泣。我侯输诚吁彼苍，奠币陈牲劳汲汲。乾端坤倪豁呈露，雾散烟收倏呼吸。丽日昭回昼景舒，祥飙荡拂淫威翕。于今报祀礼无违，长愿丰穰民乃粒。万井桑麻接境多，四方冠盖如云集。侯家自是国桢干，在昔声华蔼都邑。矢诗为载尔农谣，卷阿更续生民什。"}