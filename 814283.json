{"id":"814283","title":"放歌赠雁巢上人","dynasty":"清","author":"周济","text":"乐亦遣此生，哀亦遣此生，落笔千万言，略与数钱量米同硁硁。二竖牧羊羊已去，遗火空烧始量墓。九原龙蜕总成灰，可惜骊山松柏树。世人见景不见日，何况虚空本无色。欲乘元气亦易尔，复愁无处施鞭策。江河滔滔孰云东，下归墟沃焦昆仑。所藉高天偪人人著地，白榆欲落苦不易。天荒地老顷刻事，十二万年谁疏记。我怜盘古无奈何，一椎一凿真儿戏。悠悠白云触石起，石重云轻只如此。河伯无言海苦愁，苍茫一片绵秋水。浮萍两叶何青青，春风一夜吹忽生。罗浮离合为风雨，华首台高听山语。若非铁锁相钩连，便欲飘然趁潮去。去亦不可知，来亦不可知，海中巨鳌定有数，孰舍所戴而戴之？中庭百草各含露，荣枯相杂不相顾。老夫兀坐胡蝶来，蛛网檐头要黏汝。"}