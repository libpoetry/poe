{"id":"1028012","title":"卢甥申之自吴门寄颜乐间画笺","dynasty":"宋","author":"楼钥","text":"年来吴门笺，色泽胜西蜀。春膏最宜书，叶叶瑩栗玉。贤甥更好奇，惠我小画幅。开缄粲殷红，展玩光溢目。巧随砑光花，傅色湿丹绿。桃杏春共妩，兰桂秋始肃。赵昌工折枝，露华清可掬。妙手真似之，臧去不忍触。苟非欧虞辈，谁敢当简牍。又闻乐间君，古篆颇绝俗。并求数纸书，寄我慰幽独。"}