{"id":"1108897","title":"熊主簿示梅花十绝诗至梅花已过因观海棠辄次其韵","dynasty":"宋","author":"刘克庄","text":"万蕊千葩染似红，停杯无语恨东风。薄寒且为花愁恼，何况开时值雨中。红点霏霏似撒沙，荒园幻作五侯家。自怜改尽青青鬓，无力栽花且看花。几树繁红映碧湾，苧萝山下见芳颜。分明消得黄金屋，却堕荒蹊野径间。颠风猛雨阻追攀，欲问春留数日间。过眼红云成白雪，到晴祇恐没花看。梅太酸寒兰太清，海棠方可入丹青。赵昌骨朽徐熙死，谁写春风上锦屏。特以秾纤压众芳，痴人痴杀恨无香。问渠妩媚房栊里，何似庄严几研傍。共倒残尊过日西，重来花事想参差。建阳主簿今才子，焉可无诗补杜诗。归骑何须抵死催，且拈落蕊藉苍苔。平生酷喜坡长句，笔力今谁可夺胎。暮雨廉纤似入梅，一春花月欠攀陪。草生后圃深三尺，也道身为县令来。海棠洞下醉忘归，岁月如驰不可追。想得千株今合抱，此生未卜再游时。"}