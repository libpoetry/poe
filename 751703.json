{"id":"751703","title":"元妙观石画拓本","dynasty":"清","author":"丁立诚","text":"墨云四壁石画张，玉丫叉展东书堂。坐论文物六朝古，晋太元迄隋开皇。是时苻坚败淝水，安石赌墅殊清狂。林邑范佛贡方物，金盘戴首珠腾光。长星一杯劝汝酒，昌明谶符晋不纲。虫沙猿鹤化异类，绕树乌鹊悲流亡。杨花落尽李花放，东海鲤鱼云中翔。凭阑默坐者谁子，知音或为万宝常。以古为鉴痛争战，刻石垂戒昭文章。昔我征车济宁驻，石室画像搜武梁。郭巨朱鲔墓题夥，黾池李颂夸祯祥。何若射阳谒尼圣，问礼雁贽周道旁。金石图史左右列，襄阳一舸游金阊。金阊玄妙古道观，为五都市百戏场。毡椎响拓蝉翼薄，琼玖珍贶投钱郎。廉石郁林访学舍，剑池虎阜摹山冈。纵有题字岁月近，媚俗书画开文唐。"}