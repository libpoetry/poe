{"id":"432680","title":"田家三首","dynasty":"近现代","author":"庞俊","text":"种田东山下，亲戚相比庐。隙地种花药，红碧自扶竦。布谷鸣我林，开畦引沟渠。村边飞燕子，陂水泛鸭雏。万物得所适，即此足閒娱。人间有荣辱，不关田舍夫。田边多灌木，孟夏枝叶肥。暧暧篱落间，好鸟时来飞。侵晨起蓐食，月光犹在扉。莎鸡鸣墙东，零露沾我衣。穷年任筋力，习苦不言疲。所幸风雨适，聊免寒与饥。风吹杨柳树，夕阳入我庐。驱车出柴门，野雀满村墟。里胥行捉人，日夜村前趋。邻翁恬诟谇，唯唯声有馀。我田幸早穫，及时入官租。第令免督责，敢怨虚蓄储。何以自慰劳，斗酒兼园蔬。饮酒复咬蔬，清飙来四隅。"}