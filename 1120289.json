{"id":"1120289","title":"送别邢怀正直阁赴江西提举二首","dynasty":"宋","author":"周必大","text":"大江西畔米流脂，敛散新陈倚绣衣。旗展春山千岭暗，霜飞暑路万艘归。朝家法备农商信，台府官閒案牍稀。庐阜虎溪天下景，未妨行部款禅扉。二年疏懒累深知，喜见皇华授节时。归里欲依东道主，登畿恰负北山移。黄间遥想前驱弩，白下空攀远别枝。坐席未温公入觐，却教南荡候旌麾。"}