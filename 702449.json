{"id":"702449","title":"宿杨干寺有先公题诗刻","dynasty":"明","author":"程敏政","text":"先公曾此驻安车，屈指年光二十馀。老衲屡更新寺主，閒云长锁旧岩居。寻缘邂逅山中客，感昔摩挲石上书。寒雨画廊凝立久，不禁清泪湿衣裾。联镳来过远公房，一上高楼百虑忘。坐近虚檐同听雨，匕翻宿火自添香。上人作供时兼酒，学士谈禅欲借床。为报登临须早发，呼童乘夜理山装。"}