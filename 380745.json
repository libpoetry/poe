{"id":"380745","title":"东风第一枝·和梅溪春雪韵","dynasty":"现代","author":"郑文焯","text":"玉斗新梅，珠敲暗竹，江春半酿寒暖。粉云几处愁深，素波者番恨浅。寻香旧径，趁细屧、弓痕轻软。怕笛边、误约飞花，阁住小帘归燕。沙草际、渐迷望眼，风絮里、暗销醉面。乍看舞鹤閒庭，又寻印鸿故苑。吴篷谁倚，画澹远山眉如线。更镜娥含泪窥人，梦想缟衣重见。"}