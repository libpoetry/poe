{"id":"1089284","title":"次韵叶德友苦热吟","dynasty":"宋","author":"许及之","text":"避暑本无法，有法心可移。达尊迫人事，盛服严天威。六月厉戈甲，百鍊亲炉锤。前驱上峻坂，后鞭禁长吁。正午万灶增，尅晷千夫炊。辕门待排结，军令无徐舒。陆浑救急燎，栾巴稽噀霏。期以片时灭，不许一草萎。醲赏激勇往，毕力争忘疲。不计挥汗雨，宁思濯风漪。当其用力所，岂复知热时。万事心地存，百夫火宅驰。四时更代谢，二至争愆逾。积阴理必复，大夏阳常居。及此当歊赩，岂得怀郁纡。杜愿踏层冰，几欲投清池。韩思坐深甑，为说亦岂疏。极知隶元气，孰与逃象滋。聊用供嘲咏，且以相戏娱。吾侪幸安适，家食饕委蛇。念彼方热耘，焉能思逃虚。静胜昔人心，屡空斯晏如。况予负深谴，省咎阖重扉。友朋相急难，往复通有无。每怀子叶子，久与期襟期。有此苦热吟，句韵两崛奇。"}