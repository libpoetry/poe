{"id":"1109694","title":"出塞曲三首","dynasty":"宋","author":"刘敞","text":"桓桓良家子，趫趫羽林儿。恩雠久未报，感激气拂霓。无用丈二组，不须一丸泥。独身斩胡颈，手揽封侯圭。丈夫不惧死，所惧潜阘茸。出身义许国，桀石贾馀勇。岂无亲戚怜，决去甘登陇。人生在奋发，将相宁有种。茫茫郊塞远，木落原野空。鼓鼙湿前雨，笳吹悲后风。山州行无极，敌窟未可穷。生当取荣名，死当为鬼雄。"}