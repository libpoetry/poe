{"id":"937079","title":"登鹅鼻山至绝顶访秦刻石且北望大海山路危甚人迹所罕至也","dynasty":"宋","author":"陆游","text":"街头旋买双芒屩，作意登山殊不恶。苍崖无罅竹鞭逸，崩石欲坠松根络。凭高开豁快送目，历险崎岖危著脚。川云忽起两蛟舞，瀑水高吹万珠落。大岩空腔谁所刳，绝壁峭立端疑削。坡平或可坐百人，峡束仅容飞一鹤。蛇蹊岌岌头自眩，鬼谷惨惨神先愕。秦皇马迹散莓苔，如镌非镌凿非凿。残碑不禁野火燎，造物似报焚书虐。人民城郭俱已非，烟海浮天独如昨。"}