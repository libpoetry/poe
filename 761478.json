{"id":"761478","title":"金缕曲 八月十八夜记梦","dynasty":"清","author":"况周颐","text":"风叶鸣窗竹。黯秋灯、残更数尽，梦回难续。天上寒于人间否，记伴黔娄幽独。惶愧煞、年时金屋。底不相逢教传语，怕相逢、令我悲心目。应念我，瘦于菊。西风等是无情物。说凄凉、人天一例，清寒彻骨。归去青鸾休相问，珍重菱花香玉。只此恨、平生谁属。第一天涯伤心事，有阿侯、夜守秋坟哭。浑未解，诉寒燠。"}