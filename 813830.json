{"id":"813830","title":"登顾山文选楼怀古二首","dynasty":"清","author":"沙照","text":"百尺危楼倚碧岑，昭明曾此快登临。图书万卷披吟富，仁孝千秋景仰深。学士碑新摩玉枕，曼陀花发照寒林。虞山更有崇台古，松柏萧萧锁暮阴。不数休文八咏楼，萧梁文选擅风流。人同季子贤声远，名压春申硕望收。天命若教承大统，台城何事失皇猷。水南题句增惆怅，落日西风总系愁。"}