{"id":"814956","title":"五彩结同心二首","dynasty":"清","author":"奕绘","text":"崇文门外，金鱼池北，花儿市在中间。闻道花行客，居斯里、万家婚好相联。南来通草成山积，某家染、某色新鲜。某家有、聪明小女，裁须叠瓣如仙。辽金元朝无考，自迁都永乐，数到今年。细腻生涯，温柔活计，饱暧不羡为官。众香国里无荣辱，笑当日、剪采为欢。迎春近、青莲千叶，布施古佛龛前。龟纹前就，锦字抛残，青红碧绿丹黄。一段风流物，人何在，千载犹有余香。穿梭掷果游春马，长安道、梦遍横塘。料此际、奚奴后也，好诗贮满情囊。追思少年吟兴，叹挑丝女倦，作茧蚕忙。绮语缠绵，语随心谶，贝叶亲写金刚。零机片玉从包裹，芬陀利、沁纸清芳。想花雨、经函安处，云衣雷篆回翔。"}