{"id":"1220324","title":"题丁县令祷雨记后","dynasty":"元","author":"吴当","text":"方夏时苗盛，恒阳岁事愆。皇皇良宰念，秩秩祷祠虔。牲币修群祀，旌幢拥列仙。幽穿青涧底，危陟白云颠。清庙神来只，瑶台夜肃然。月生丹井露，雾湿石炉烟。肸蚃期真贶，精诚彻邈玄。蛟龙盘窟宅，圭璧达渊泉。甘澍随车至，灵飙卷旆旋。为霖因往日，行潦及前川。吏治能无愧，农功屡有年。弦歌春蔼蔼，民物思绵绵。已觉讴吟溢，惟令翰墨传。昔贤曾志喜，太史续雄篇。"}