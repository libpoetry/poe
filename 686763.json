{"id":"686763","title":"别刘子二章","dynasty":"明","author":"边贡","text":"文车驾四牡，迤逦度层阿。伊人秉朝宪，结绶辞承华。飞龙御宸极，期运亨以嘉。甘霖雨九天，皇泽被幽遐。顾念囹圄子，累累诚可嗟。宪章苟不渝，歼戮岂在多。行哉布天惠，庶以和邦家。昔我二三子，弱冠登皇朝。并迹协兰芳，联翩振华镳。朝出长杨苑，日夕憩平皋。逝矣终遐月，绸缪以逍遥。顾子迈南江，刘侯踰上郊。嘉好一乖别，驰光倏飘飖。临川睇浮云，结思如回潮。"}