{"id":"102519","title":"西新桥·昔桥本千柱","dynasty":"宋代","author":"苏轼","text":"昔桥本千柱，挂湖如断霓。浮梁陷积淖，破板随奔溪。笑看远岸没，坐觉孤城低。聊因三农隙，稍进百步堤。炎州无坚植，潦水轻推挤。千年谁在者，铁柱罗浮西。独有石盐木，白蚁不敢跻。似开铜驼峰，如凿铁马蹄。岌岌类鞭石，山川非会稽。嗟我久阁笔，不书纸尾鹥。萧然无尺箠，欲构飞空梯。百夫下一戈，椓此百尺泥。探囊赖故侯，宝钱出金闺。父老喜云集，箪壶无空携。三日饮不散，杀尽西村鸡。似闻百岁前，海近湖有犀。那知陵谷变，枯渎生茭藜。后来勿忘今，冬涉水过脐。"}