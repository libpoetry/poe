{"id":"125494","title":"荷花·别岸香风起","dynasty":"宋代","author":"宋祁","text":"别岸香风起，横塘夕雾开。歌须静婉至，步忆贵妃来。折藕冰丝剩，翻荷孔盖回。曾经佛图咒，解厌柏梁灾。盛府开为幕，骚人借作媒。谢才方丽句，卓寡比愁腮。有薏缘谁苦，名莲固自猜。簪形侵宝髻，烛柄近宫煤。游羡龟巢密，看防漏叶催。使君迷已久，落晚且徘徊。"}