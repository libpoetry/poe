{"id":"194646","title":"太平仙游山神祠","dynasty":"宋代","author":"吴潜","text":"仙游杳不极，山夕景独殊。丹气发空翠，天灯照连珠。下有神之宅，何年托蓬壶。想争隋氏鹿，赫赫雄万夫。提剑起草莽，搴旗护枌榆。奇功未尽赏，灵异终弗渝。祝厘赛田畯，抚节降楚巫。心人孰可仍，我亦怀英国。芬芗乍成雾，杯珓若合符。歌此谢冥贶，送迎神以娱。"}