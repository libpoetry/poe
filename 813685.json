{"id":"813685","title":"次韵酬周长卿","dynasty":"清","author":"杨宾","text":"黑水城边问老亲，坐中谁是故乡人。辽东俎豆今王烈，江左风流旧伯仁。说到家山空想像，吟成诗句最清真。平生多难伤怀抱，不道逢君更怆神。省觐今朝塞北来，知心漫许出群才。老亲未得师三浙，小子空惭赋七哀。故国衣冠虽不改，边门鼓角定相催。何当日下金鸡赦，作伴同行过誓台。"}