{"id":"1132278","title":"次韵范少才在峡中寄李季允","dynasty":"宋","author":"魏了翁","text":"蜀艇云奔下固陵，一壶浮峡便千金。子来我往才交臂，人涉卬须又苦心。北向虽无一矢发，西风不受半尘侵。是非得丧今休问，喜见戈枪卧绿沈。大明临照职方州，汉沔江淮澹若油。剪薙荆榛开跸路，护持杞梓耸岑楼。朝纲人为诸公喜，国体谁知志士愁。谠议胡公不可作，奉常今说有黄侯。"}