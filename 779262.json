{"id":"779262","title":"乳燕飞 其一","dynasty":"清","author":"顾太清","text":"情网丝丝绾。问花神、飘香坠粉，是谁分判。才见花开花又落，不念惜花人惋。禁不得、猛风吹断。总有游魂知旧路，奈匆匆、短劫韶光换。空怅望，海山远。优昙那许常相伴，照慈帏、残灯尚在，梦回不见。十二碧城缥缈处，去去来来如幻。倩好手、图成小卷。尘世自生烦恼障，暮年人、咄咄书空唤。司花史，瑶池畔。"}