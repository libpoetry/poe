{"id":"1110217","title":"家学书怀","dynasty":"宋","author":"吕颐浩","text":"儒林从昔蔼英猷，蚤步亨衢孰比俦。四坐俊翘环策府，一时名位冠瀛洲。九苞丹凤标文采，五总灵龟擅智谋。东观退朝何所似，广文诗健欲凌秋。穷经投老变书淫，两鬓尘埃老欲侵。满院好风炎日晚，一庭疏雨夜堂深。十年尘坌无高步，万里云霄有素心。谁谓腐儒何所用，试将肝胆报知音。"}