{"id":"702343","title":"送陆司寇先生致仕还四明","dynasty":"明","author":"程敏政","text":"先生韦布到公卿，更向清时取令名。两鬓晓霜辞魏阙，一帆春雨下鄞城。耆英自合当人望，勋业都留与世评。归去不愁朋辈少，鉴湖烟水足鸥盟。杖履相从不厌频，通家惟我最情亲。双莲约赋池中瑞，一果亲颁席上珍。喜簉鹓行随步武，忍从鲸海送归人。临岐忽记当时事，转眼风光十二春。"}