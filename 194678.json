{"id":"194678","title":"元度生日·临安有山插圆紫","dynasty":"宋代","author":"毛滂","text":"临安有山插圆紫，公家松楸当峻峙。子胥涛江相向流，秦望横前为案几。众言北山绝雄胜，世当公相贵莫比。那知上帝赉良弼，岳灵孕秀初萌此。有山如是固有人，兹虽人为亦天理。公生尚少抱经纶，前无夔龙何独似。胸中五经通圣人，笔端三肛尊天子。富贵相寻蚤厌余，功名自会非所喜。惟天五福不可求，与公俱生亦久矣。生日寿公宁免俗，强复嗫嚅空可鄙。矧我何物可厚公，世味都如一杯水。古人白发痛扫除，强饭黄精力能尔。公餐道腴睟在面，保待草木坚发齿。愿公廊庙等山林，安乐百年无此彼。非公自寿盖寿人。坐看同老陶唐氏。端如八柱屹青苍，共承峻极何时已。"}