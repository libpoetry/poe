{"id":"760623","title":"烈妇墩行","dynasty":"清","author":"丘逢甲","text":"琼箫声断珠桐枯，碧城月冷雌鸾孤。惊风斗挟换巢去，妖鸟朋扇凄宵呼。满地愁澜汨古井，阴云墨掩明星影。宝鉴尘霾珍剃散，彩舆碧溅蝤蛴领。琼花夜坠金剪光，贞魂步月珠尘香。皇笳天远起比翼，北山鬼泣罗难张。风雨灵旂回紫府，镵刻青珉表黄土。春鹃吊月坟林昏，贞蕤满墩郁终古。"}