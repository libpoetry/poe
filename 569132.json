{"id":"569132","title":"赠休承八十","dynasty":"明","author":"王世贞","text":"我昔避地吴阊居，是时太史八十余。何人不爱虎头画，若个能轻龙爪书。两郎亭亭两玉立，无论箕裘世谁及。倏忽流光一弹指，仲君最少今八十。停云馆头谡谡风，见君再见太史公。墨池流出天地派，彩笔补尽烟霞功。衰劣惭余比蒲柳，辱君父子呼小友。拟向洪崖借一瓢，君当满贮长春酒。"}