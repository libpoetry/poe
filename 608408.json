{"id":"608408","title":"正月十六日双寿歌","dynasty":"明","author":"区大相","text":"青鸟海上来，衔书置君堂。书中何所道，仙字八九行。灿灿赤玉文，叠叠紫泥香。上言圣世得贤良，下言翁姥偕寿康。翁姥授书起，两两长跪迎天祉。顾为青鸟言，惟我二人，佩仁行义。若纤尘在泰山，涓潦在海水。何能一旦感动天，皇天锡佑无穷纪。绥山桃实成并蒂，东海扶枝作连理。又有玉皇香案吏，绣衣白简称吾子。韶华二八早春朝，火树千层接绛霄。翁姥降生同此日，绣衣衔命新下朝。天书乍听皇华咏，南国先传骢马谣。骢马承恩向南极，登车正上扶桑日。命服何须玳瑁簪，甘滫讵假琅玕实。此中洞天福庭，有碧草朱华金砂玉屑，服之寿与天地毕。观风若上瑶台望，取致高堂胜怀橘。"}