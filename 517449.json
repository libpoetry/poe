{"id":"517449","title":"望衡岳","dynasty":"明","author":"王称","text":"絓席湘水上，始观祝融峰。何人奠炎服，植此金芙蓉。下窥俯南极，仰攀接层穹。昂昂五峰尊，同立元气中。阴晴变气候，众壑应寡同。缘萝石磊磊，喷壑泉濛濛。遥洒洞庭雪，五月飞凉风。伊昔礼明禋，望秩犹三公。灵湫出云雨，有祷无不通。离明舞朱雀，星纪专化工。而我契冥漠，览眺殊未穷。火黎记昔冢，圮剥今无踪。营丘秘真图，孤魂竟谁从。浮云鸟道没，白日长天空。惟应吊虞舜，一啸苍梧东。"}