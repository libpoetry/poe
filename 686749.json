{"id":"686749","title":"湖上杂兴四首","dynasty":"明","author":"边贡","text":"云水地临三宪节，江湖天放一渔舟。虚烦倚树看黄帽，耐可乘槎漾碧流。漾漾莲舟系古槎，沈沈波影照乌纱。多情最喜台中客，乘兴能看水际花。水岸风回晚更凉，菰蒲零乱拂衣裳。扁舟莫到花深处，恐碍波心片月光。万竹阴阴暑气微，主人迎客敞山扉。翻愁使节传呼近，惊起舟前白鹭飞。"}