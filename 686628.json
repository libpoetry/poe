{"id":"686628","title":"至日恭闻车驾入都志喜二首","dynasty":"明","author":"边贡","text":"八骏长驱万里翱，四方周览一心劳。星杓夜夜随黄幄，云盖时时护赭袍。朔野旧闻歼冒顿，洪都今见破宸濠。何人议赏功居首，玉殿承恩醉碧桃。至日连年帝远征，今年至日喜还京。登歌想像聆周雅，振旅传呼列汉旌。皇祚永占千岁历，圣聪明照万方情。灵台旧职今谁掌，不用书云纪太平。"}