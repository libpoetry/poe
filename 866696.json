{"id":"866696","title":"留题云顶","dynasty":"宋","author":"冯时行","text":"山如虬龙来，渴饮金渊水。水竭欲飞去，骧首振鳞尾。壮哉老头陀，奋迅咄使止。左手揽其角，右手持其耳。压以大兰若，宛转不得起。跏趺盘石上，颐指役万鬼。至今五百载，金碧半天倚。檀施走两川，浇钵日万指。我来过其下，柴车为一柅。周览三叹息，仰止百拜跪。凭高抚浩荡，霜天净无滓。幽怀散百虑，老眼卷千里。因知大力量，建立乃如此。德大无小试，器薄戒远使。不闻力扛鼎，但见橛撼蚁。感彼上人者，不觉泪盈眦。"}