{"id":"432757","title":"留别吉原大藏筱本重一","dynasty":"近现代","author":"范天烈","text":"同文同种又同洲，把臂相将上酒楼。海气混茫龙战剧，边声萧瑟雁飞遒。当筵歌舞情难遣，入梦王侯醒便休。为问乡关何处是，夔门峡上一扁舟。三岛横飞出海天，相逢塞上亦奇缘。丰臣策马思前事，徐褔求仙话昔年。故国樱花劳缱绻，边城春色悔流连。遥知别后还相忆，把臂临歧一泫然。"}