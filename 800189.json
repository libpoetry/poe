{"id":"800189","title":"荔支盆","dynasty":"清","author":"潘耒","text":"荔支盆，来三山，枝头壅土生根难。荔支盆，上建浦，冲波峻滩挽舟苦，短逢愁日复愁雨。荔支盆，过仙霞，千夫肩荷百吏遮，汗流骨出愁鞭挝。从此浮江溯河去，严程昼夜不停住。焦枯颠顿十存五，寥落猩红缀孤树。蓬莱宫中掩露尝，冰丸入口流琼浆。宁知一丸数金值，百旬劳扰千村忙。大臣事君自有礼，忠孝不在养口体。争新作俑彼何人，绎骚烦费无穷已。不贵异物惟吾皇，勤求民隐恒如伤。谁能上书罢贡献，令人千载思唐羌。"}