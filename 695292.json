{"id":"695292","title":"舟中饯送仲佥宪用前韵二首","dynasty":"明","author":"林光","text":"送君何处尽吾怀，瞻望天衢未有阶。画舫却嫌流水急，好山多被白云埋。已教酒里传真意，未许胸中著寸霾。趋饯莫言来未远，此心先已傍清淮。送送桐江款老怀，七龙七里级如阶。崖悬象鼻山全瘦，滩漱狼牙石半埋。峡雨黑来催晚句，船灯红燃破阴霾。远家试把莱衣舞，莫放吾诗播两淮。"}