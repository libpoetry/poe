{"id":"1107837","title":"晓巡北圃七绝","dynasty":"宋","author":"白玉蟾","text":"隔水人家似画图，鬓边香露缀成珠。日高丈五云犹宿，乌鹊已归三哺雏。柳色花光映晓云，半窗红日已东升。行人隔水自相语，无数莺啼闻不曾。蜂蝶如知春欲归，雨馀莺亦缕金衣。东风尽把杨花剪，吹作满城轻雪飞。池边弄水手犹冰，藕臂风寒更粟生。柳叶春深槐叶浅，桃花夜暗李花明。非云为侣更无人，独倚雕墙诗思冥。日色淡红烟色紫，山光浓绿水光青。雨馀花点满红桥，柳雪粘泥夜不消。晓雾忽无还忽有，春山如近又如遥。游人脚踏杏花泥，花片吹风点绮衣。为复残春催杜宇，是他杜宇唤春归。"}