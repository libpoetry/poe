{"id":"735924","title":"赠杜蔚门先生","dynasty":"清","author":"吴雯","text":"郎君谷口花无数，栖岩寺底竹千亩。幽人来往花竹间，心与白云澹无取。避世即是鹖冠子，忘机还应汉阴叟。虎溪醉客欢把臂，龙藏禁方秘悬肘。读书不厌细如发，作字何妨大同手。将烹赤凤喜鼎温，欲采黄精愁雪厚。药奁紫芝兼丹砂，世事白衣任苍狗。汞叶旋看铅花生，丁女正藉壬公守。嗟余久向鸾鹤群，劳生空作马牛走。长沙近复忧寿命，张仲恐难终孝友。却仗我翁常尉藉，未可志气便衰朽。昨日东郊迓春仗，一夜南园变风柳。青旂犹欣重到眼，花胜宁嫌亦插首。从此相过踏芳草，或可雨留剪新韭。石镜舞鸡对乌几，湖船射鸦拍铜斗。人生适意聊自足，鼷鼠饮河量所受。阿谁能解踏踏歌，为翁一劝薄薄酒。"}