{"id":"698321","title":"于景瞻以闺情和予梦中之作少寓热中之意因效颦以复十首","dynasty":"明","author":"倪谦","text":"几回搦管不成章，空把盐枝插路傍。封臂绛纱何日解，菱花一夜恐飞霜。又逐残云过女墙，曾陪歌舞在昭阳。如今羞见缠头锦，空惜馀音绕画梁。湖山石畔好烧香，银汉无波玉露凉。低蹙翠裙深下拜，细将心事诉穹苍。落月流辉照屋梁，又看红日上扶桑。若为化作山头石，望见夫君志亦偿。千金不惜买文章，永巷秋深灏气凉。若得重瞳亲一顾，含羞谁引驾车羊。又逐鸣鸠到耳傍，青春背我去堂堂。谷风自昔歌葑菲，泾渭相形益可伤。偏讶愁随一线长，肯同桃李竞新妆。此心非石安能转，自保坚贞比卫姜。一刻千金孰与偿，瑶琴无复凤求凰。妾心有似池中藕，虽断柔丝绾更长。已甘抱节比枯篁，曾荐青奴一夜凉。就使秋风能再热，敢辞辛苦侍帏房。只愁金剪割离肠，恩宠难凭苦不常。已愧短檠墙角弃，何时游鲽海东洋。"}