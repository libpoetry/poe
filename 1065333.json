{"id":"1065333","title":"山谷老人赞","dynasty":"宋","author":"释德洪","text":"盖九州以醉眼，而其气如神。藻万物以妙语，而应手生春。排黄龙之三关，则凡圣之情不敢呵止。竖宝觉之一拳，则背触之意不立鲜陈。世波虽怒，而难移砥柱之操。诗名虽富，而不救卓锥之贫。情如维摩诘，而欠散花之天女。心如赤头璨，而著折角之幅巾。岂平章佛法之宰相，乃檀越丛林之韵人也耶。"}