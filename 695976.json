{"id":"695976","title":"感遇六首","dynasty":"明","author":"欧大任","text":"高楼在西北，崔嵬青云端。绮窗玉玲珑，阿阁椒与兰。明月沧池东，列宿丽且繁。中庭凉飙激，肃肃罗帷寒。佳人眇天末，荒草霜露残。徽音不可闻，哀丝讵能弹。朝亦以悲酸，暮亦以汍澜。妾有榜泄歌，谁为平生欢。鸿鹄顾其羽，池上鸣趋跄。四海求匹俦，独立每彷徨。昔余从南来，薄游入燕京。浮云夹车毂，明星照干将。敛足声利区，矫翼翰墨场。流览驱百代，狂澜浩纵横。大雅忽在兹，中原幸相当。披褐拂鞶厉，周旋翱以翔。千载在一朝，离合宁可常。邈哉二三子，念我双明珰。改服承嘉惠，顾盻昭王台。黄金竟安在，碣石浮云开。邯郸一鼓瑟，易水风且哀。燕赵悲歌人，忼慷怀归来。东登泰山上，下有沧海流。晞发餐日精，一望麟凤洲。渺渺三神山，宫阙如云浮。虞巡柴岱宗，肆觐东诸侯。登封七十家，升中乃射牛。燕齐扼腕谈，入海多宿留。安期不可遇，羡门不可求。肃然与石闾，日月今千秋。吾将仍羽人，乘蹻于丹丘。还顾望大河，北风水增波。梁王召词臣，宾客来相过。日暮登平台，积雪高嵯峨。游子一长啸，更为蓬池歌。蒯缑行自怜，古欢今如何。长淮向南流，直过曲江侧。子弟昔娱游，枚马来偃息。伊余遘清时，滥荷公府辟。承明别我友，肃穆广陵役。躧步文学林，笔札墙下积。月请有升斗，商歌出金石。朝阳梧桐枝，矫矫凤凰翼。七襄欲报君，思见君颜色。"}