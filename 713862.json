{"id":"713862","title":"夷门行 其二","dynasty":"明末清初","author":"屈大均","text":"自迎监门劳玉趾，引车回入大梁市。从骑皆惊骂小人，岂知嬴乃为公子。刎颈送君君勿悲，为酬晋鄙血淋漓。效命只须进朱亥，报恩况复得如姬。卖浆博徒贤似汝，殷勤问步频相许。天下无双是妄人，平原多客空豪举。威名尽出抱关人，率领诸侯遂抑秦。末路可怜长夜饮，东门草蔓失城闉。"}