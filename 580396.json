{"id":"580396","title":"结客少年场行","dynasty":"明","author":"江源","text":"结客不必皆吾徒，结客未可轻游侠。吾徒或恐窃虚名，行不掩言徒喋喋。平居杯酒称缙绅，趋炎附势何殷勤。一朝失势谁复在，肝胆披宣能几人。不如游侠少年子，邂逅相逢重高义。虽然不读古人书，誓死酬恩心不二。临危一旦即捐躯，前日谁知是丈夫。朱亥胡为脱季布，公孙一死存赵孤。始知结客良不易，劝君莫轻着贩徒。酬恩往往有如此，食君之禄将何如。"}