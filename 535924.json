{"id":"535924","title":"汉郊祀歌二十首 其十六 华煜煜","dynasty":"明","author":"王世贞","text":"华煜煜，酝澄鲜。神下来，辞钧天。帝亲飨，奏清县。神下来，度九阍。龙伏趺，豹缤翻。神下来，空中跸。云羽旂，风瑶瑟。神下来，史巫舞。擘嘉胏，行齐酤。神下来，脩娥侍。䐂腾媚，鬋若黛。神安坐，燎九蕴。灵虬吭，吐氤氲。神欲休，博山床。帷流苏，角明珰。神之逝，旌裔裔。车斑斑，马沛沛。神之愉，锡土田。踰敦煌，抵昆崙。蹑恍忽，乘飘瞥。流翠眊，汾之澨。望若觌，不可即。使余怊，怊安极。"}