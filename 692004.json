{"id":"692004","title":"大阅兵海上","dynasty":"明","author":"李攀龙","text":"使者乘轺大阅兵，千艘并集甬句城。腾装杀气三江合，吹角长风万里生。帐拥楼台天上坐，阵回鱼鸟镜中行。不知谁校昆池战，横海空传汉将名。戈船诸校锦征袍，水战当场命客豪。万橹军声开岛屿，千樯阵影压波涛。赤城深泛旌旗动，射的遥衔竹箭高。东海便应铜柱起，何妨马援是吾曹。列舰如城积水前，援枹拥棹出行边。桔槔气迸流乌火，组练光摇太白天。鹅鹳一呼风雨集，鼋鼍双驾斗牛悬。即今万国梯航日，并识君恩浩荡年。新开帷幄控朝宗，万里波臣老折冲。海气抱吴遥似马，阵云含越总如龙。中流鼓应潮声叠，下濑戈回日影重。自有长缨堪报主，谁言白雉竟难逢。"}