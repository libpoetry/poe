{"id":"309897","title":"甘州·重阳过后，菊事犹盛，朱庸斋来寓，索菊花词，倚此以应","dynasty":"现代","author":"邓桐芬","text":"任湘帘、闲卷傲西风，吟怀淡于秋。念时年凝伫，阑边槛外，曾惹回眸。佳约芳时俊侣，旖旎插盈头。多少清狂意，梦落南州。信是秋来独秀，问素娥耐冷，此日为俦？算繁霜阅尽，生意几曾休。袅寒香、枝头晚节，有疏疏、瘦影自风流。东篱畔，趁壶觞好，且遣闲愁。"}