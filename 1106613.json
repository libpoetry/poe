{"id":"1106613","title":"次韵谢郑教授二首","dynasty":"宋","author":"王庭圭","text":"久服才名老郑虔，奋须抵掌便谈天。平生落尽摩霄翮，妙句新如出水莲。晚岁江湖聊可乐，夜谈城垒不须坚。席门穷巷蓬蒿满，安得高车忽俨然。骑马凌风拟八仙，不须三斗始朝天。细听街吏鼕鼕鼓，看舞歌姬步步莲。问事未应无伯始，论文今复得徐坚。喜君琢句无馀迹，诗到无成却澹然。"}