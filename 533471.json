{"id":"533471","title":"李季常汪公干移居北园和季常","dynasty":"明","author":"黎民表","text":"匡济知无术，年来学闭关。清时难再得，白发任相拚。龙卧无高辙，鸡栖止半间。未论今日是，谁喜一生閒。北户凉初入，南营静可扳。圜中脩净业，城里见青山。但取襟期在，宁知步履艰。应门期独鹤，策杖代双鬟。酒自赊来得，书从借不还。栖迟惭下榻，谈笑得开颜。更喜新诗就，烦君细细删。"}