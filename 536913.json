{"id":"536913","title":"祝京兆法书歌","dynasty":"明","author":"王世贞","text":"吴兴公子二百载，尺素往往流云霞。仲温急就散隶色，骨格虽尔风神赊。狂鬼鸱张学士腕，东海小儿竟涂鸦。凤池綵笔难再问，鸡林高价徒相誇。人间不识祝京兆，何处还逢书大家。此君自称枝指翁，指间蠕蠕出天工。寒花夜发白兔锋，谁其赠者索与钟。少年临池亦已精，晚节自喜愈纵横。当其得意缣素表，一扫万古开精灵。人云颠旭亦尔尔，毋乃大令更其名。恍如青天嗷飞瀑，崖翻石走风雷惊。皂雕秋回击羽坠，绿耳电摄排空行。兰筋剑距时横出，逸态雄姿随手生。迩来家鸡轻野鹜，却向真书大矜束。即看京兆更遒绝，小茧游丝染明玉。离离落日施荒草，淡淡疏烟挂寒竹。邻女捧心但益丑，世人贵耳翻见辱。玉树长埋呼不起，侪辈声名眼前死。处处黄金购遗迹，东家覆瓿三尺纸，自古文章亦如此。"}