{"id":"630321","title":"杂诗七首 其七","dynasty":"明","author":"释函是","text":"青青头上天，汨汨江中船。亭亭北山松，噭噭南浦鸿。岂得不杂处，万物群相攻。人为万物灵，蠢尔当何从。肆顾足徬徨，无宁犹梦中。梦里登太华，交游皆赤松。明月生紫烟，流光停碧空。浮丘驾云?，洪厓乘轻风。相视如旧知，长啸抚焦桐。一弹嫦娥集，再奏吟商龙。所食白石脂，所居琼瑶宫。语笑非人间，颜貌疑初童。岁月岂有厓，惝然闻朝钟。群籁渐俱入，展目东方红。犹忆颛顼时，东南倾共工。伯禹腹于鲧，九载弗成功。秦穆殉三良，贤士运何穷。愚智竞芳秽，哀乐心相同。情随物化迁，一雌复一雄。蜾蠃负蛢蛉，生死将安终。"}