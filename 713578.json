{"id":"713578","title":"赠别甘处士返豫章","dynasty":"明末清初","author":"屈大均","text":"甘君生豫章，才藻含素芬。文章精且醇，色映匡庐鲜。挟子游江东，雏凤何翩翩。以予罗浮人，白鹇同飞鶱。能知老夫佗，南武霸一偏。其时雄豪士，何以终九真。使无佗为君，必当出暑门。相从子房流，为汉树功勋。予言二世时，扬粤有梅鋗。其家在台岭，自言勾践孙。沛公义兵起，鋗亦奋戈鋋。户出一壮士，家出一櫜鞬。领以摇毋馀，踰岭至馀干。先说鄱阳君，当从沛公西。芮也豫章人，与鋗桑梓连。发兵使先行，行至南阳间。天授得帝子，立谈动龙颜。遂从破秦关，功为诸侯先。二周与勾践，雠耻一时湔。使其相尉佗，不过蛮夷贤。箕踞反天性，礼义同草菅。贻笑陆大夫，吕嘉徒周旋。安得万户封，汤沐梅花田。我家临番禺，在佗故台端。孔雀珥门户，离支充玉盘。翠羽作船䉶，明珠盈衣缘。奇花与珍木，户牖香翻纷。苛法苦屠雎，诛求无茕鳏。桀骏夜出攻，五军血如泉。生性本陆梁，与嬴有深冤。龙川乃秦令，讵肯为其臣。自当踵台侯，大义以雷震。君归在金精，乃与张女邻。丽英昔不嫁，芮也徒缠绵。泠泠石鼓歌，高响流云烟。君如遇衡山，亦可相婵嫣。毋怀匹妇谅，褰衣而不前。"}