{"id":"779846","title":"催雪 绿华馆赋雪蕉","dynasty":"清","author":"戴延介","text":"卷叶抽青，蜜蕊点素，冷色斜侵砚几。算六出花轻，恁时飞坠。莫是玉妃夜半，把一角、绿天都装缀。回灯深处，曲屏影侧，薄寒馀几。吟翠。展还未。便不听秋声，也无春意。又雾惹、烟笼暗飘香细。梦断黄昏风雨，任瑟瑟、萧萧疏窗底。记那日、画笔凄迷，一幅辋川图里。"}