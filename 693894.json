{"id":"693894","title":"山海关前屯副将军饮","dynasty":"明","author":"陈仁锡","text":"前屯松树何笼嵷，手挽山河百二重。犬吠严城都似豹，铃摇清角语皆龙。阵云战苦忠魂厉，塞月清悬赤胆同。听说西戎发上指，拟将提槊向云中。宁前一线扼咽喉，壮士提刀孰与俦。山海当关蹲虎豹，肝肠如雪彻箜篌。精严壁垒云麾壮，吐纳天河楼橹稠。结发屯奴七十战，何愁李广不封侯。"}