{"id":"635528","title":"题漆振伯赠言卷后","dynasty":"明","author":"成鹫","text":"忆我始识壮士时，西江水决横塘陂。长官顺流放巨舸，平通竹岸穿花篱。入门便问水深浅，出定老僧茫不知。须臾壮士剌船去，历尽千村还万户。田高田下费商量，江北江南归指顾。从容返命借箸筹，话到前川日西暮。老僧揖客问姓名，旁人欲语先低声。此翁不是寻常客，卑视郭解齐荆卿。儿时不乐戏俎豆，揭竿斩木驱群英。十三便笑舞阳怯，十五能请终军缨。身骑竹马谒幕府，抵掌谈笑销戎兵。结发辞家佩长剑，吴越山川游已遍。驱车燕赵访佳人，寂莫金台人不见。肝胆相从国士知，须眉岂逐风尘变。美人为政怀古欢，旧游万里偷弹冠。行縢结束岭南去，大道宁忧行路难。赋就长杨思狗监，栖迟安邑馈猪肝。猎心每逐烽烟动，侠骨那堪短褐宽。升平日久休兵革，腥风飙起萑苻泽。匣里芙蓉试一鸣，飞光褫取鲸鲵魄。卖刀买犊为何人，革心革面伊谁力。长歌归去不施劳，风雨连床无愧色。当局旁观知未知，此翁不是寻常客。善刀不肯杀痴顽，读书不屑循行墨。结交不用盟鸡坛，论功不作鸱鸮嚇。要识此翁姓与名，江西漆郎字振伯。"}