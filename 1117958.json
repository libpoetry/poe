{"id":"1117958","title":"书室明暖终日婆娑其间倦则扶杖至小园戏作长句二首","dynasty":"宋","author":"陆游","text":"放翁老手竟超然，俗子何由与作缘。百榼旧曾誇席地，一窗今复幻壶天。梦回橙在屏风曲，雨霁梅迎拄杖前。吾爱吾庐得安卧，笑人思颍忆平泉。美睡宜人胜按摩，江南十月气犹和。重帘不捲留香久，古砚微凹聚墨多。月上忽看梅影出，风高时送雁声过。一杯太淡君休笑，牛背吾方扣角歌。"}