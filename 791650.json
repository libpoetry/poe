{"id":"791650","title":"庚申四月十三日，贼至，余拟避至江口，行抵石柱庙梁氏寓居，始知沿江亦有贼，余遂不复前进，下午被贼搜出，端坐听天，吊打索断，掷余于地，遂以刀斫余头顶七八处，又以刀击左臂，筋骨几折，幸未发晕。逾时就卧草间。踵至者见受重伤，不复加刃。至十九日，舁回寝室，家已掳掠一空。六月杪勉强渡江，始能徐步 其三","dynasty":"清","author":"缪重熙","text":"母子邀天幸，羁栖境倍屯。谁怜赤手厄，仍此素心人。惠异黔敖食，寒嗟范叔身。后先资接济，酬报是何辰。"}