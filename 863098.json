{"id":"863098","title":"和尹少稷经干","dynasty":"宋","author":"王洋","text":"昔年初见君，山头日卓午。但言奉亲欢，不道作诗苦。稍稍窥藩篱，清风涤袢暑。论文及古人，一笑乃相许。早知没津涯，矧肯起城府。结交得若人，渠弥有环渚。风帆笑沉著，健足不留伫。如何黄卷中，尚对古人语。田间把犁锄，笔端洒风雨。我亦正宫悬，非君更全堵。往作九奏歌，屈指为君数。矧今独壮年，献爵未酬旅。古鼎太庙牲，时花洛城女。如君作文章，两垒竟安与。"}