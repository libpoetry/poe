{"id":"835795","title":"桂枝香 有赠","dynasty":"清末民国初","author":"吴重憙","text":"酒帘青窄。忆起凤桥头，新馆初辟。偏是沾泥柳絮，遭逢沦客，天涯无数伤心泪。只应来绿窗偷滴。大明湖上，鹊华桥畔，重到何日。闲话起。东封旧事，正烹茗挑灯，历数游迹。知我行踪曾到，个人乡国。天门日观，参差远恨，当时独踏山色。他乡萍梗，年华锦瑟，一般相惜。"}