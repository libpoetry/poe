{"id":"633407","title":"寿周伯昌","dynasty":"明","author":"释今无","text":"昔现将军身，今为维摩诘。维摩与将军，威慈无等匹。霜甲耀冰河，红云涌初日。角响万弦齐，气壮长鲸失。转此雄猛姿，斋头亲绣佛。参禅须铁汉，髻珠自可得。海赤珊瑚红，山寒碧玉出。一手挥慧剑，剿彻群魔窟。水竭爱河源，果结菩提实。才种白莲池，喜君入我室。雅志迈圣贤，高谊坚胶漆。佛法有干城，皇家多柱石。与君玉海游，万劫从今日。琥珀夜光珠，不如松柏质。持此不变操，中流生六翮。大雪满嵩山，寒风自披拂。神椿岂计年，天浆浇茂德。"}