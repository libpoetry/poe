{"id":"670717","title":"贞石篇为吴比部赋","dynasty":"明","author":"李攀龙","text":"砥柱高王室，磐宗壮帝京。支机河汉迥，浮磬泗滨清。孺子兵书号，郎官水镜名。一鞭皆至海，三献即连城。绝学驱羊起，群疑伏虎生。梧台深自飨，司寇雅称平。磊落披云气，冯陵转壑声。雄藩隆岳佐，华省映星精。文陛含香入，岩廊草奏行。綵毫常五色，何限补天情。"}