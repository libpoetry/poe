{"id":"844834","title":"梅花四首次渔洋山人韵","dynasty":"清末民国初","author":"曹家达","text":"风风雨雨易销魂，缟袂相逢下里门。花发寿阳留额晕，柳摇江渚锁眉痕。归鸦冒雪投荒涧，老鹤随云过别村。和靖近来萧瑟甚，西湖偕隐不须论。花前生气傲清霜，春月娟娟照曲塘。七里雾深虚揽镜，五铢衣薄不盈箱。独怜横笛归隋苑，可有珍珠慰蜀王。问道秦川新织锦，肯将花样列宫坊。疏林摇漾带垣衣，冰泮山塘节候非。夜静寒多归鸟寂，酒阑梦醒解人稀。三生真态劳相忆，一点酸心莫浪飞。欲写生香难下笔，年来粉本久相违。生成艳骨苦相怜，淡著铅华付夕烟。照水淩晨寒瑟瑟，烧灯芳夜意绵绵。何郎好咏还今日，庾信单衣忆往年。珍重阴成结酸子，莫教摽落大堤边。"}