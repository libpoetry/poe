{"id":"690625","title":"农圃渔樵十咏 韩偓韵","dynasty":"明","author":"张萱","text":"空林秋色满柴关，何事园公独破颜。为趁晚凉脩竹下，一溪新月半衔山。柳岸凉生七月天，银梭玉尺弄溪烟。沙边网得林边煮，笑唤渔船作酒船。园已趣成还日涉，西风又到梧桐叶。野老休言花事稀，栏前还有双双蝶。诛茅剪棘即吾卢，买得邻畦带月锄。不为庾郎饱鲑菜，年来欲试橐驼书。扫地焚香读楚招，却惊风拂树头瓢。无端一笛沧浪里，又答行歌隔水樵。门堆桑叶网蛛丝，暂出呼童扫一时。数步即还仍却扫，孤踪犹恐隔邻知。篱堤时筑亦时崩，野水曾侵竹几层。一任渔郎竹根宿，夜归犹得借渔灯。镇日湖边一老翁，开襟常饱芰荷风。閒持藜杖频敲竹，为逐鸬鹚落照中。田舍儿孙礼教稀，捕蝉探鷇闹柴扉。园丁忽报来禽熟，走向园公笑挽衣。新畦傍水芋苗肥，玉糁才羹客扣扉。且喜盘餐有兼味，樵青溪畔打渔归。"}