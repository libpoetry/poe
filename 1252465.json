{"id":"1252465","title":"西湖竹枝歌","dynasty":"元末明初","author":"杨维桢","text":"苏小门前花满株，苏公堤上女当垆。南官北使须到此，江南西湖天下无。鹿头湖船唱赧郎，船头不宿野鸳鸯。为郎歌舞为郎死，不惜真珠成斗量。家住西湖新妇矶，劝君不唱缕金衣。琵琶元是韩朋木，弹得鸳鸯一处飞。劝郎莫上南高峰，劝侬莫上北高峰。南高峰云北高雨，云雨相催愁杀侬。湖口楼船湖日阴，湖中断桥湖水深。楼船无柁是郎意，断桥无柱是侬心。病春日日可如何？起向西窗理琵琶。见说枯槽能卜命，柳州巷口问来婆。小小渡船如缺瓜，船中少妇《竹枝歌》。歌声唱入空侯调，不遣狂夫横渡河。石新妇下水连空，飞来峰前山万重。不辞妾作望夫石，望来或似飞来峰。望郎一朝又一朝，信郎信似浙江潮。浙江潮信有时失，臂上守宫无日消。"}