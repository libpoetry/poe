{"id":"37225","title":"送杨秀才","dynasty":"唐代","author":"贯休","text":"北山峨峨香拂拂，翠涨青奔势巉崒。赤松君宅在其中，紫金为墙珠作室。玻璃门外仙獓睡，幢节森森绛烟密。水精帘卷桃花开，文锦娉婷众非一。抚长离，坎答鼓。花姑吹箫，弄玉起舞。三万八千为半日，海涸鳌枯等闲睹。爱共安期棋，苦识彭祖祖。有时朝玉京，红云拥金虎。石桥亦是神仙住，白凤飞来又飞去。五云缥缈羽翼高，世人仰望心空劳。"}