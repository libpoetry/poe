{"id":"705155","title":"风流子 其一 秦淮歌馆","dynasty":"明末清初","author":"徐石麒","text":"青楼谁窈窕，抛红豆、新唱梦扬州。听宫字欲流，娇能掩误，徵音初变，弱不禁愁。一声绕，锦投三万轴，酒下十千筹。落日正低，西风初度，当杯入手，肯教淹留。今朝相逢好，私心计、拼取醉卧垆头。但使碧纱稳护，莫放吟眸。恐二陵风雨，寒惊客梦，三山草木，影落歌楼。老子壮心未已，还赋悲秋。"}