{"id":"807476","title":"念奴娇  季沧苇宅夜看歌姬演剧即席成词并示张天任五丹九仪戴宏度季孚公希韩李三友朱石钟诸子","dynasty":"清","author":"陈维崧","text":"吾生讵料，也曾经，亲听诸姨法曲。非月非烟非雾雨，非肉非丝非竹。不易描摹，最难忘记，耿耿萦心目。依稀梁畔，暗尘飞堕千斛。昨者我渡江来，正沙深月冷，浪花堆簇。饥蜃馋蛟浑不怕，我有听歌奇福。拍到残时，人将散处，乐往伤幽独。重逢难必，岸巾且吸船玉。"}