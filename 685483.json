{"id":"685483","title":"宝带桥夜泊玩月二首","dynasty":"明","author":"邓云霄","text":"长桥十里卧晴虹，吴会山川在镜中。岂有神鞭驱海石，遥听仙佩下琼宫。双星寄恨三天水，半夜怀人一笛风。此去沧洲知远近，且将孤舫狎渔翁。潮归月落夜渐分，人语空江隔岸闻。化鹤道士不入梦，弄珠神女能为云。天上白榆侵桂树，枝间干鹊随鸦群。秋近骚人无限意，乘流东下吊湘君。"}