{"id":"1059003","title":"王景亮携晁无咎清美堂记来求诗为赋此一篇","dynasty":"宋","author":"邹浩","text":"先生不出二十年，幅巾种树老卢泉。卢泉水木清且妍，筑堂流水茂树间。晁侯作记笔如椽，画栏素壁青瑶镌。明珠白璧光射天，先生矜诧喜欲颠。春归野岸绿漪涟，青山东缺如断环。雪消风软山苍然，杏梢红破胭脂寒。先生醉狂梦思山，自驾草车束尘编。上堂读书门画关，金徽朱丝弄猗兰。相思古人太古前，若非豪士鲁仲连。即是幽人梁伯鸾，先生好学老益坚。少时不信功名艰，青衫屡补履决穿。晚知有命绝可怜，归来自买汶上田。䆉稏香露凝秋殷，只知留客有酒钱。肯问釜粥寒齑酸，拖金曳绣卷晓班。何似布褐暖且宽，先生所愿一何廉。贵人孰与先生贤，朱门铜臭厨肉膻。夜阑白月照管弦，美人一笑夭桃燃。安知贤达死丘园，正恐后世终无传。此意已输先生先，我今欲归无由缘。蕙帐依约闻清猿，何时相从一醉眠。梨花杨柳傍禁烟，曾点浴沂春衣单。德公渡沔应已还，山中桂枝聊攀援。"}