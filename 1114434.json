{"id":"1114434","title":"雪","dynasty":"宋","author":"李洪","text":"朔风动地似奔雷，瑞雪飞飞偏九垓。玉局尽疑从地涌，银台空讶倚天开。西经佛国千峰外，北过天山万里来。誇赋兔园非我事，直须兴尽棹船回。六幕同云岁又残，忽惊腊雪满群山。谁知曳履涂中去，端有披蓑江上还。三白吉祥千里内，六花飞舞两楹间。诗成自怪无奇语，欲压刘叉思觉悭。"}