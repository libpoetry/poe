{"id":"63918","title":"关山别意","dynasty":"隋代","author":"王谊","text":"莲叶未青时，沙头话别离。舟行期早发，日晏未曾移。迟回一何久，念我平生友。莫问去程遥，且尽杯中酒。君今往何处，万里长城路。路远人迹稀，黄云黯朝莫。陇阪历欹倾，双轮不暂停。时闻呜咽水，流作断肠声。驱车无少息，又度长芦北。八月雁南飞，天山草俱白。横笛在高楼，关山月里愁。离人听此曲，白尽少年头。"}