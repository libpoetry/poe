{"id":"844851","title":"落叶仿虞许旸谷三首","dynasty":"清末民国初","author":"曹家达","text":"弥望疏林玉露伤，华年踪迹费思量。惊尘胡马来洮水，落日风帆下建康。素女何必供野火，青山真面破天荒。故乡亦有登楼感，长忆天涯泪几行。当年张绪好丰神，每向灵和晤对频。既冷客心投陌路，望春闺思属车尘。已看坠地还依树，终是沾泥不化蘋。岁岁岁寒同此意，有人林下抱天真。一片清阴护好山，横摧应恨晓霜顽。旧根强附怜飘泊，生意蠲除谢折攀。青眼几时谋爨下，红颜题怨到人间。指看花月春江夜，天借东风为送还。"}