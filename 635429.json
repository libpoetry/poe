{"id":"635429","title":"登海螺岩谒澹归禅师塔","dynasty":"明","author":"成鹫","text":"孤峰巨石如巨屋，雨脚云头互翻覆。海螺脱壳还太虚，五丁凿破混沌腹。何人窣堵居中间，澹公白骨归空山。天荒地老陵谷变，一道灵光长自閒。忆昔崧台侍欢宴，耳边闻有金台谏。手持白简批龙鳞，相公击出文华殿。殿前贵人侧目看，大臣小臣心胆寒。直道难容柳下惠，赤心剖出生比干。一朝弓剑随龙去，天子蒙尘臣谪戍。舍身许作寺家奴，孔孟伊周留不住。雷峰老人双眼明，杀人活人不转睛。浩气销磨客气死，长老峰头笑一声。笑声落在黄金地，山魈木客争回避。十方龙象一齐来，百万人天纷布施。山前山后天雨花，苍松翠柏浑一家。老人入山鼓掌笑，此地不愧名丹霞。顽石点头不解语，澹公领话频频举。感激雄州陆大夫，两人合作一枝柱。宾中有主主中宾，卸担何曾见一人。平湖路上翻跟斗，螺峰归去密藏身。藏身何处无踪迹，寻师记得三生石。绝顶浮图舍利辉，帝珠交映千山色。澹公澹公将无同，相随去也空合空。石龛紧闭未岑寂，隔江更有天然翁。"}