{"id":"386132","title":"摸鱼子·和稼轩","dynasty":"清代","author":"刘炳照","text":"任缃梅，落红如雨，卷帘人又归去。消愁聊惜尊中酒，翻惹别愁无数。留不住。挂一叶、轻帆直指烟波路。呢喃燕语。说柳羂平堤，长条攀尽，转眼剩飞絮。封侯事，应悔毛锥自误。虚名空被人妒。江南不少销魂客，莫把此情轻诉。休起舞。叹我辈、埋愁何处寻坏土。鹃啼正苦。看绣户凝尘，雕阑没草，前度醉吟处。"}