{"id":"1144642","title":"秋吟","dynasty":"宋末元初","author":"黄庚","text":"芦花零落点汀洲，白鹭飞边泊小舟。水落渔矶风露晓，残荷数点冷擎秋。秋高风急雁来初，久客松江岂为鲈。好梦不成人睡觉，半窗残月夜灯孤。沦落天涯已白头，西风吹帽冷飕飕。悲秋未了悲身世，一样情怀两样愁。满眼秋光动客情，小园闲步杖藜轻。黄花憔悴应思晋，才遇渊明香便清。"}