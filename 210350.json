{"id":"210350","title":"次游法喜寺韵","dynasty":"宋代","author":"叶茵","text":"招提四百载，不与世劫俱。松陵拱空觉，柏香祠真如。时秋兆嫩凉，揖客登其庐。廓邃碑篆剥，阁迥钟声疏。中有白足侣，光现摩尼珠。勘问点头石，奔走观心孤。坐我六和堂，风回晴窗虚。棋枰迭胜负，哗音发酒余。饱分蔬笋供，似可山林居。同是百年客，得此一日娱。远社不复见，熟与斯不徒。松日簸斜影，麾儿呼移厨。驾流来鲈乡，野云黏菰蒲。客散渔火稀，冉冉吟篷孤。"}