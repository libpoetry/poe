{"id":"103726","title":"弟得臣殿丞签判越州","dynasty":"宋代","author":"梅尧臣","text":"再为会稽行，聊问会稽美。禹穴迁所探，秦望斯所纪。年代已浸深，书碑必亡矣。剡溪有樵风，其事恐非是。买臣千载後，得无负薪子。黄庭昔换鹅，道士傥不死。行当访其真，愿以鹅报尔。慎勿笑我痴，万事难可拟。摘笋复盈檐，缗鱼新出水。此又食之珍，因书悉条理。"}