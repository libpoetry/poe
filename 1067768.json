{"id":"1067768","title":"奉同伯固驹甫师川圣功养直及阿虎寻春因赋问柳寻花到野亭分得野字","dynasty":"宋","author":"李彭","text":"曜灵运行春，蘅若被原野。客子具归骖，暄风挽羸马。属国贤耳孙，当代豪长者。胜游参羊何，重客或屈贾。木末仲宣楼，华榱大兰若。徐步幽屡寻，销忧日聊假。手无垂露资，发兴为君写。晚过岱宗吏，寥阔存大雅。牺樽追三代，琴筑观九夏。粲粲悬牙签，照眼不容舍。归酌顾建康，我实陪樽下。雄豪先竞病，迟遁濒喑哑。匪惟称行乐，性灵赖陶冶。他时傥重来，更结离骚社。"}