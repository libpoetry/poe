{"id":"487531","title":"霜叶飞 题君善祝发图","dynasty":"明","author":"沈宜修","text":"闷怀难表。西风弄、愁人踪迹颠倒。笑拚华发付凄凉，露泣芙蓉老。梦破柳烟胡蝶晓。沈吟掷镜寒云扫。世事总休休，但倩取、幽窗月影，夜半留照。憔悴，动处非狂，愁时非醉，画里人应知道。绕崖黄叶正纷纷，好共哀猿啸。落蕊楚江君莫恼。芳洲处处悲秋草。自有闲云飞伴，松月山空，桂丛烟渺。"}