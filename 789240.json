{"id":"789240","title":"五綵结同心 生辰曲","dynasty":"清","author":"王策","text":"瓜裁冷月，李浴寒金，碧帘高捲薰风。正葡萄绿涨，芳塘暖、同心菡萏初红。彩丝绣佛深深拜，湘裙展、瘦影玲珑。香台畔、锦幡新上，小名亲写当中。回眸嫣然一笑，喜镜前花貌，长似春浓。只惜因循，青衫翠袖，年年憔悴偏同。茂陵幸少黄金聘，甘相守、鬓影临邛。休空把、白头先赋，香腮愁老芙蓉。"}