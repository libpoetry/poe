{"id":"1050228","title":"宿栖贤寺","dynasty":"宋","author":"郭祥正","text":"遥怜李太白，吟望瀑布水。不知三峡流，翠洒虚烟里。雄声雷雨骤，远响松风靡。谁留千丈虹，长在云根倚。遂令车马来，朗瞻楼殿启。明明银色界，浩浩蟾波洗。居中梵天众，闻思悟玄理。长老乃摩诘，取供在弹指。普薰毛孔香，真宝超凡鄙。病夫寄一榻，清泠濯心耳。飘然睡乡去，策杖中夜起。不能跨鲸鱼，挥笔信非美。"}