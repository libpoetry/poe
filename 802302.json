{"id":"802302","title":"辛卯秋请假还湘迫冬霪雨雨止阴晦兼旬湿瘴之气感之辄疾余既卧疴颇耽岩壑二三知好或致药饵感兹高谊因述本怀 其三","dynasty":"清","author":"曾广钧","text":"泽国多阴故常事，水城传瘴乃奇谈。乍寒差得同江北，无雪俄然类岭南。历劫精魂人作海，浅缘诗卷药为庵。雌风堀堁吹三经，一树危黄下早潭。"}