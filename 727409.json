{"id":"727409","title":"南昌门外眺望回舟作示蕴素","dynasty":"清","author":"范当世","text":"往年三至滕王阁，年年阴雨舟中住。今年发奋欲往游，泊舟衔尾难登路。更棹小舟浮浪间，周回万舸终无罅。日莫烟深何所之，仆夫皇恐舟人怒。隔江似有三数家，掠浆斜飞向西渡。软沙著屐恰已轻，野庙寻僧亦微趣。回首却望章都门，明皇烁烁然灯初。崇台似有行人趋，黄昏望绝不可呼。珠帘画栋知有无，文采风流不到吾。寸步有命今弗图，四上不至亦已夫，还及吾子寻欢娱。"}