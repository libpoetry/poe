{"id":"556767","title":"金山篇送徐子与奉使江南","dynasty":"明","author":"宗臣","text":"昔日秦王鞭石过东海，大者并立小者卧。东风一夜拔扶桑，片石怒走江中坐。仟年海若呼不回，一线沧江从此破。沧江之水何处来，潇湘洞庭苍梧开。惊涛巨浪几万里，排空拍斗如奔雷。吁嗟此山何雄哉，白日不动天崔嵬。下揽吴越荆楚之秋色，上摽钟山渤海之朝虹。奇峰三百倒悬水，青枫碧树摇玲珑。金刹琼宇不知数，一一乱插冯夷宫。有时鼋鼍逐麋鹿，镇日鱼鳖追鸢鸿。忽然相遇不相识，莫不骇讶狼藉号天风。白日滚滚去不穷，明月复尔临高空。万顷珊瑚碎江水，鲛人龙女纷然起。以手捉之不可得，嫣然一笑沧江底。怪龙忽上崖头舞，似听山僧读禅语。龙珠上与月华争，明月不得复为主。当时赤手缚龙珠，夜半空江骤风雨。一自此龙失其珠，日月江头怒且呼。金山昼夜叫猿鹤，丹阳南北愁菰蒲。徐卿仗节往三吴，渡江先上金山途。江中怪龙壤相避，山前明月高自孤。妙高亭上千江秋，千江直与天门浮。峰头明月能我留，与卿同为汗漫游。上令星辰不敢收，下令江海不敢流。龙兮龙兮遁去不知几万里，即有明珠还自投，金山金山慎莫愁。"}