{"id":"704234","title":"题七星岩","dynasty":"明","author":"谭胜祖","text":"小筑寒光叠叠青，摘来天半一湖星。草堂春到花分丽，断岭云生岳吐灵。倚棹随波应放钓，得鱼呼酒每烹腥。楼台错落烟霞渺，微见山僧上小亭。村湾小舸短无篷，泛入清深倒影中。潭漾骊珠微借日，石吹花雨不闻风。怪来阁道危桥促，遂使仙源俗客通。我自无声钟鼓寂，移舟前浦看花丛。谁书景福笔嶙峋，眼底遗文世外身。渐入璇玑窥宝相，斜穿环翠揖真人。啸台孤凤嘘灵草，润石眠龙露好春。忽转平铺开返照，还疑宫阙涌金银。乍晴新雨晓云攒，花柳舒容叶叶宽。幻石藏云通岭气，游烟归树锁春寒。蓬蒿自许无题凤，缥缈时应见跨鸾。若过名山寻住处，沿溪苍郁路漫漫。"}