{"id":"771967","title":"寒夜楼前对月","dynasty":"清","author":"林占梅","text":"月华如水中庭洁，寒风扫面肤欲裂。危楼立久悄无言，绕树啼乌听悲切。此时却忆黄叔度，广文先生寒更绝。体孱已肖卫玠形，病亟复呕周瑜血。可怜酒债负寻常，贫病交侵愁郁结。愧我年来遭轗轲，范舟难补曼卿缺。那堪屡接阿连书，已知委倾将摧折。呼癸频频似燃眉，笔墨惨淡如呜咽。与君至戚同李、卢，重洋遥阻肠空热。此际遥知馆已捐，哭望天涯奠空设。翘首寒空洒泪多，凉月侵人比冰雪。"}