{"id":"950525","title":"满江红 甫敬赋满江红，敬祝百千遐算，甫再拜","dynasty":"宋","author":"岳甫","text":"碧海迢遥，曾窥见、赤城楼堞。因傲睨尘寰，犹带凭虚仙骨。武库胸中兵十万，文场笔阵诗千百。记向来、小试听胪传，居前列。世间事，都未说。亲为大，官毫末。况诸郎钟庆，夙龄英发。银菟颁符方易地，金銮寓直行趋阙。更相期、尽节早归来，传丹诀。"}