{"id":"947238","title":"古剑谢李惟肖示所业","dynasty":"宋","author":"陈襄","text":"天工铸剑挺锋铓，洪炉百鍊金为刚。闪铄神锤飞电光，磨砺七彩成文章。丰城地僻沦精久，紫气雄雄射星斗。未得神功倚天外，一朝误入张华手。青霜为锷宝为环，有时捧出黄金盘。万灵照灼妖氛走，天地无光秋水寒。闻道华阴有奇土，试拭繁星袖中舞。风胡侧目观如堵，一唱人间万金贾。夜来几度风雷嗔，雌雄出没光如神。来年决定化平津，坐中有客攀龙鳞。"}