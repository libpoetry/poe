{"id":"689317","title":"武霞纪游","dynasty":"明","author":"佘翔","text":"鼓枻逢渔火，披衣混鹿群。松含千嶂雨，草乱一溪云。茅狗从天下，金鸡隔水闻。幔亭张乐处，欲叩武夷君。长啸窥丹壑，寻幽入翠微。风停鸾鹤驾，露湿薜萝衣。谢豹穿林去，桃花夹岸飞。闲来寻钓艇，不待乞渔矶。朅来停杖屦，访道上清宫。翠落空潭水，涛生万壑风。芝苓罗斗口，鸡犬驻云中。即此堪招隐，何须问八公。黄冠偏爱客，载酒泛青溪。春暖花争发，云深鸟自啼。芝童调石髓，玉女进刀圭。兴剧贪杯斝，挥戈日未西。铁笛吹何处，临风促落梅。虹桥人不见，华表鹤初回。九转留仙蜕，千秋辨劫灰。当年刘阮辈，曾否到天台。缑山长跨鹤，叶县亦飞凫。欲采三珠树，还藏五岳图。乾鱼传汉峙，小犬吠仙都。试问避秦者，于今尚有无。高阁延清眺，千崖气渺茫。钟声沉断壑，鸟影曳斜阳。倚竹风生籁，听泉月到床。胡麻如可饭，未许问沧桑。斋心探道箓，细听步虚声。不辨游三岛，焉知驻五城。忽悬鲛室泪，翻忆鹿门耕。何处安期枣，如瓜饷此生。"}