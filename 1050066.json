{"id":"1050066","title":"太守陈侯见要登黄山送马东玉遂用李白登黄山送族弟济赴华阴韵呈陈侯并送东玉","dynasty":"宋","author":"郭祥正","text":"颍川贤大夫，虚怀蕴虹霓。虽分铜虎符，合在帝苑栖。邀我登黄山，攀云绝长梯。霜林正摇落，寒鸟鸣惨悽。金牛饮空渚，天镜开峨嵋。尘埋宋武妓，藓剥开元碑。谪仙送客处，魂断白日低。松梢想独鹤，轩昂避群鸡。还思北溟钓，赤脚蹋鲲鲵。时穷壮士耻，思远骚人悲。且举一杯酒，肯分云与泥。坐有北归客，张帆震雷鼙。往献白玉璞，不怜红粉啼。荐章已交达，高名动朝闺。君相必见收，烟霄速横飞。杯停可以起，看君开羽仪。"}