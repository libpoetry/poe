{"id":"623354","title":"今性","dynasty":"明","author":"郭之奇","text":"金木相摩，生火实多。情伪相感，方心若何。始诸意穴，盛彼胸阿。穷年攻取，将以遗他。未沃憎烬，转迷爱波。我思造物，岁久亦颇。赋今人性，不予天和。无大无小，群趋利表。何智何愚，一守钱奴。无贵无贱，登垄必先。何稚何老，死而捐宝。既捐则那，泣乃罢歌。龙犹战野，鼠自贪河。我闻古人，贱贝犹戈。诗书丘训，岂言世诃。义命之门，今豪少过。逝将去汝，于涧于薖。不见可欲，尚寐无吪。"}