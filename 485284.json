{"id":"485284","title":"结客少年场行","dynasty":"明","author":"高启","text":"结客须结游侠儿，借身报仇心不疑。千金买得利匕首，摩挲誓许酬相知。白马缦胡缨，行行人尽止。朝游洛北门，暮醉秦东市。感君在一言，不惜为君死。朱家曾脱季将军，田光终酬燕太子。君不见魏其盛时客满门，自言一一俱衔恩。魏其既罢谁复见，养士堂中尘网遍。始知结客难，徒言意气倾南山。食君之禄有弗报，何况区区杯酒间。结客不必皆荐绅，缓急叩门谁可亲。屠沽往往有奇士，慎勿相轻闾里人。"}