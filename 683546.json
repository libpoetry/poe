{"id":"683546","title":"大中丞胡公入佐司徒贞以多病里居不获一从父老卧辙请留聊成二章以壮行色盖公之功德人能诵之而公之苦心人不能尽知也故于结语中深致感云","dynasty":"明","author":"王世贞","text":"关西清白古来传，数到胡威更莹然。新转地官饶建地，近从天语见回天。寻常八座人犹羡，四十三台尔更贤。惟有苦心真绝处，青灯疏草泪痕偏。五云将送画熊车，欲借先知寇不如。主计十陪萧相府，阜财能用范乡书。穷檐尽属吹嘘后，多士争承咳唾余。渐老杜陵怀旧切，春风寂寂浣花居。"}