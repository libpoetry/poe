{"id":"368810","title":"高阳台·陪邬碧泉刘一佛李作屏茶话，北郊吊绍武君臣冢","dynasty":"清代","author":"杨玉衔","text":"桥咽花流，碣凭藓篆，苍蝇吊客仍稀。去矣王孙，萋萋芳草霜欺。烽烟岭外惊人讯，马首尘、偏向江西。小朝廷、几日君臣，共穴狐狸。江山又觉今非。甚弹丸黄土，尚占天涯。风雨灵旗，几多猿鹤飞驰。杜鹃红到荒坟角，学粤讴、北客题碑。祝山灵、大壑藏舟，莫任宵移。"}