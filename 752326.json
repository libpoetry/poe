{"id":"752326","title":"盘江铁索桥复成寄安义蒋镇军炳堂","dynasty":"清","author":"叶在琦","text":"潜蛟生角隘潭穴，击水飞行越危岊。浮槎木石互撞㧙，严隒冲波半偏裂。长虹战衄失首尾，波落江心见丛铁。二三残絙远可数，窸窣犹鸣阴雨节。江流入夏悍且深，朅来一苇愁行人。蹑空讵有鞭石手，駴目更甚缘橦身。健儿触险尔勿矜，善泅常遇龙蛇嗔，衡流赪尾坐太息，延颈望有仁人仁。觥觥镇军顾我语，期我重来兹役举。千金之诺果如响，万口同讴固其所。峰回一转见栏楯，耸碧流丹映烟雨。导行一骑已欣欣，方驾群驺相衙衙。炉锤百炼力无惴，沤泡万钉巧能补。众材骈列直中弦，巨缆下垂句若股。谛观颇识巧工精，小憩都忘行役苦。当年当辙弄螳斧，捣穴偏师絷穷虏。飘飘大纛自舒卷，如此釜鱼何足武。牙门分筦般输籍，次第庀材料山泽。澜沧之制今宛然，更念西征恢旧驿。纪功莫忘奢香名，访古欲搜庄蹻迹。要令千里通滇池，亭堠画一悬旌旗。建牙出为方面守，古有举者勿废之。利民岂必创奇绩，凿空不若培其基。铁官矜贵铁政急，欲健元气忘疮痍。知君默默用此意，实事求是良可师。暄妍共爱山姜笔，小李画图纪风日。灵蠵赑屃能驮碑，深镌傥取吾言质。"}