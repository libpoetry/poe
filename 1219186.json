{"id":"1219186","title":"相地余君祥赠言卷","dynasty":"元","author":"郑元祐","text":"我早不识余山人，湖海名知三十春。闻其欲识天下士，不厌四方走踆踆。朅来中吴春苦雨，雨窗峭寒肌骨皴。袖有赠言成大轴，读未卷终伤我神。儒先沦落日已尽，我独未死如枯鳞。涸辙曾无斗升水，破靴厌踏康庄尘。生言宿知地理学，转移造化抽机轮。黄箸定钤司马氏，青囊为书郭景纯。二子骑箕上天去，遗编凭谁据其津？余生两眼炯秋月，遍观山崖与海滨。先辈而今木已拱，后生蹇予蠖不伸。何处青山可埋我？免使乌鸢蝼蚁嗔。"}