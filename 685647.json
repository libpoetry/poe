{"id":"685647","title":"湘江清十首","dynasty":"明","author":"邓云霄","text":"白石映青苔，百丈深见底。临流问楚客，何似新安水。枉渚簇兰芽，人家半钓家。炎天飞片雪，白鸟落平沙。飞尽楚南云，盈盈绿堪染。閒来枕流卧，一幅湘妃簟。渔父向馀笑，红尘满世间。何如罢钓后，人比野鸥閒。江静月明时，有人倚修竹。夜听瑶瑟音，翻入沧浪曲。远看如白练，皎皎澹清晖。好持并州剪，裁作水仙衣。八月流潦清，空江净无暑。徘徊见二妃，疑到黄姑渚。木落洞庭秋，丹枫夹岸愁。灵均前日泪，不断与江流。采莲夜未归，东岩看月上。雄风发楚歌，击汰齐吴榜。明月照江浔，佳人夜夜心。江源何处尽，石路九疑深。"}