{"id":"878267","title":"击壤图","dynasty":"宋","author":"刘克庄","text":"昔闻华胥与净土，道释寓言非目睹。此图物色皆华人，太平气象在里许。竞披野服装束俭，旋泻薄醪盆盎古。小姑丘嫂丑骇人，襁儿于背行伛偻。峄桐泗磬未尝试，手持蒉桴叩土鼓。当时四里安耕凿，百姓焉知有官府。帝心犹不奈丛脞，欲以黄屋让支父。乌乎放勋去已远，朝野多事民愁苦。腐儒未暇论秦汉，齐榷鱼盐鲁税亩。舟鲛衡麓设讥禁，□若海神愁摘煮。计臣各操享上说，祸先及农次商贾。南邻责米借斗斛，西舍诛帛空机杼。又闻更盼平□□，□□□□□官庾。何况防秋羽檄急，□□□□选材武。下乡卒毒惨于蛇，坐衙官恶猛如虎。十家九亡村落静，存者鬼质身褴缕。有时适野挑荠食，亦或逢场戴花舞。披图茅屋晴窗下，偶然释耒一摩拊。老农未知陶唐世，过予瞪视口谵语。暮年憔悴欲移乡，借问此是何处所。"}