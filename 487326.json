{"id":"487326","title":"过羚羊峡","dynasty":"明","author":"成鹫","text":"上峡上峡行不休，一夫力挽千钧舟。船头刺篙后摇橹，长徽短纆柔如组。牂牁乃是百谷王，端水作腹泷水肠。兼山习坎为束峡，譬则咽喉司吐纳。昨宵峡口闻风雷，耳长目短心先骇。今朝峡中豁烟雾，山色水声浑不住。此时此景堪语谁，当境不觉旁得之。上如龙伯大人抚长剑，截取方舆作天堑。下如任国公子垂钜竿，坐临砥柱观狂澜。前如五丁凿破蚕丛道，金牛奔入西山草。后如祖龙东面挥神鞭，众石俯首争相先。左如维摩一榻一方丈，金毛狮子纷相向。右如陁罗千手千芙蓉，三十二相填虚空。入如有穷射天弹九日，蔀屋宵中见营室。出如瞿昙夜半睹明星，扶桑浴日天鸡鸣。天鸡鸣，我当去，行遍千山万山路。顺风顺水下峡船，相逢莫问曾经处。行路难，行路难，莫难于瞿塘之滟滪。何如羚羊古峡彻底清，照见行人不知数。行人照水水照人，形影奔波漫相遇。当从旧路复归来，石出水枯山骨露。顺流东下会有时，回首唤山与山语。"}