{"id":"697250","title":"寄周文学懋修余客岁过吴门宿其斋头听懋修歌自制吴歌甚适二首","dynasty":"明","author":"胡应麟","text":"郭外寻君系短篷，芦花深映夕阳红。江东似尔真公瑾，吴下何人更阿蒙。淅沥商风回锦树，飞扬春雪和丝桐。纸窗竹屋青荧处，苦忆疏灯夜半同。沙棠遥下越江濆，握别垂虹几暮云。胡广自惭东汉誉，周颙宁负北山文。风前郢曲阳春度，雪后吴歌子夜闻。三亩太湖容客住，荷衣行赴白鸥群。"}