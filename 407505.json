{"id":"407505","title":"番禺拜谒屈翁山先生墓","dynasty":"近现代","author":"王季思","text":"前有鲁仲连，后有李谪仙。前有李谪仙，后有屈翁山。长河斩不断，历史势亦然。当其遇险阻，激浪欲滔天。翁山旷代人，高躅继前贤。弓刀赴国难，血泪写民艰。尔来三百载，精爽在人间。中华今启运，岭海换新颜。同游怀遗烈，联袂拜遗阡。当时民族恨，一笑付云烟。"}