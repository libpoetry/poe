{"id":"836722","title":"北投埔义士林锡爵招同林文翰舍人、邱石庄、简荣卿孝廉、洪玉昆明经及各巨姓头人宴集倚南轩，计议防乱事宜，即席赋赠","dynasty":"清末民国初","author":"陈肇兴","text":"壬戌二月二十二，春风习习花明媚。林逋折柬开华筵，一县名流今日聚。是时四野尽成狂，烧香作会等儿戏。纷纷肉食不知谋，但坐高堂唯卧治。君子防患贵未萌，杞人忧天在无事。九十九峰夕照黄，对此茫茫百忧至。金陵烽火达钱塘，徵召年年来驿使。酖毒由来生宴安，太平焉可忘武备？人生浩气秉乾坤，报国何须权与位！但教友助循古风，自保一方即忠义。诸公矫矫人中豪，绸缪未雨真高谊。愧我雕虫非壮夫，才弱不堪供指臂。因君慷慨发悲歌，把酒劝君且一醉。树头喔喔晨鸡鸣，为君起舞别君去。"}