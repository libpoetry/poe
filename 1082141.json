{"id":"1082141","title":"题李仲孙佩轩","dynasty":"宋","author":"刘才邵","text":"华堂压云排柱磶，堂背开轩看青璧。镂螭石斗贮芳根，绿叶裁云净如拭。秋风吹空夜正凉，曲琼挂帘放香入。小鞋踏月傍幽丛，雾气笼寒髻鬟湿。主人才具超常流，竟体芳香非外袭。不应便尔学纫兰，芰制荷衣向泉石。诏书屡下言路开，黼坐忧勤方仄席。绿章闻早叩天关，坐使青云生咫尺。垂绅鸣玉近瑶墀，旧隐烟霞从寂寂。却须为续北山移，细说幽芳恨轻掷。"}