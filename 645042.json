{"id":"645042","title":"题墨竹","dynasty":"明","author":"解缙","text":"江南处处多修竹，凉雨潇潇响寒玉。孤根送出龙欲驰，怒箨才舒虎犹伏。霁景时开忽往来，清阴迥绕天垂绿。我昔金銮夜直时，月下风前适见之。天然妙影落窗畔，展转江南劳梦思。归来竹林时宴眠，断渠流水分清妍。深丛嫩筱山鸡语，唤醒骑龙朝日边。故人示我新图好，华林金谷空烟草。此君贞节万世同，纵有冰霜自能保。"}