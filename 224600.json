{"id":"224600","title":"贺新郎·醉醒琼花露","dynasty":"宋代","author":"王奕","text":"醉醒琼花露。买扁舟、邵伯津头，向秦邮去。流水孤村鸦万点，忆少游、回首斜阳树。又访著、山阳酒侣。细剔留城碑藓看，上歌舞、一啸江东主。望凫峄，过邹鲁。孔林百拜瞻茔墓。历四阜、少皞之墟，大庭之库。竟涉汶河登泰岱，候清光，夜半开玄圃。迤逦问、东平归路。蚩冢黄花吟笑罢，下新州，醉白楼头赋。复淮楚，寻故步。"}