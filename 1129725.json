{"id":"1129725","title":"浩西堂见和因再用韵","dynasty":"宋","author":"释绍嵩","text":"无钱使鬼故宜休，已失装怀万斛愁。况有西湖好山水，一帆还自上归舟。老景人情一羽轻，绊身何用尚浮名。备尝世事灰心久，更问侬当作么生。萧条四壁是闲居，老子而今非故鱼。大抵人生只如此，只消如此看何如。镜中老色日侵寻，更有江湖万里心。心许故人知此意，为吾因掉白头吟。每惭疏散为吟诗，说破当知未大奇。似此误人多少事，如何两鬓不成丝。行尽天涯西复东，大家闲作卧云翁。纷纷燕雀休相羡，得丧悲欢尽是空。笑杀人来断杀肠，可怜赢得鬓成霜。人情易变乃如此，祇有江山不改常。道方时险拟如何，今古疏愚似我多。否去泰来终可待，尚须客里访蹉跎。小园和雨扫莓苔，个个圆如济世财。丘壑同盟从已定，莫谈休咎动寒灰。沙边鸥鹭日相亲，老去光阴非我春。百巧从来知是妄，独援诗笔得天真。"}