{"id":"1109060","title":"杂兴","dynasty":"宋","author":"刘克庄","text":"误朝者谁欤，肘后挟管商。簿录网已密，筦搉弓遂张。竞贡包茅入，谁知刈葵伤。铙歌庆胡灭，蒙冲弛江防。向非一大治，吴楚成战场。老儒夕九起，蹙蹙瞻四方。有鹃啼云安，无龙卧南阳。男儿重横行，讵肯坐箦床。昔人含两齿，时来犹鹰扬。残骸久饰巾，清泪空沾裳。自从失关隘，国荡无藩篱。血喋渭耕处，草荒汉坛基。获复以泸叛，坏势如败棋。设非城古渝，遂举蜀弃之。吁嗟今之人，不念筑者谁。但见绳陈汤，未闻言李齐。曾忆建隆殿，老柏生新枝。方喜立赤帜，俄已变黑旗。昔欲包秦巩，今乃防嘉眉。澈也客金吾，于何驻旌麾。孟坚出塞铭，仲宣从军诗。吾耄不可待，何以慰离思。欃枪初疑附，直为饥所驱。酸寒仰鼻息，飞走受指呼。边臣失驾驭，积渐骄灌夫。一朝怒螳臂，跳踉何其愚。李陵出偏师，毙之如拉枯。零落残部曲，相与奉杨姑。去为鞑行省，蟠据兖郸区。其子少而黠，亦颇涉猎书。耻父污国史，讳人呼逆雏。拜表举全齐，献之王会图。遂救东隅失，许称南面孤。功名虽不终，忠孝焉可诬。不知战场内，曾有庙貌无。吾尝草二麻，何处陈束刍。田赋不可增，商贾不可笼。虽有百孔桑，安能救国空。钱钞谁创智，造楮以权铜。南渡初未有，隆乾始流通。百千十万亿，愈多愈无穷。议者勿咎楮，楮有活国功。设楮贱如土，百物皆价穹。有司欲平之，其术未易工。□□化□外，市不为日中。譬如治危病，下计用火攻。公卿与文学，枘凿常不同。未论政然否，先观民咈从。当局久已昏，谢事归明农。莫献刍荛言，徒怀芹曝忠。昔事先皇帝，弱羽参高翰。对扬乏鲠论，狂疏犯龙颜。台简凛霜凝，圣度如天宽。赦于碓磨中，驱之原隰间。乘传者四人，记忆独赐环。重来寖通显，三黜因封还。岁晚复见收，奏技列从官。所忠来谕旨，闻卿十年闲。所著凡几书，颇欲见一斑。臣既美芹献，上亦停箸观。曾未踰信宿，王言冠篇端。孔笔褒贬严，舜歌赓载难。华颠际休明，幻躯迫尪残。倦直承明庐，求出函谷关。綵缬藉金罍，玉柄缀宝纨。上有二十字，妙画翔龙鸾。及帝将遗弓，许臣遂挂冠。古人报一饭，飙驭无路攀。送不涉胥涛，葬不殉桥山。长吟黄鸟诗，血泪空汍澜。"}