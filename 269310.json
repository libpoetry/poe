{"id":"269310","title":"浪淘沙慢·上元前夕","dynasty":"现代","author":"吴湖帆","text":"自今宵、升镫谜市，放夜时节。红萼枝头乍发。香烟篆袅漫结。记室满、春生金兽热。共摇曳、烛影红爇。念旧主、离魂顷何许，心情去年别。愁绝。愤膺诉与谁说。听漏永无眠低徊处，隐隐和籁咽。嗟异地凄清，孤负明月。镜华似雪。惟暗消、千古悲欢圆缺。惊断朱弦琼钗折。梨云香梦痕未灭。闷来拥寒衾，思又切。祗频唤、绿草春回，仗万叠蛮笺，挽住韶华歇。"}