{"id":"842138","title":"花月吟","dynasty":"清末民国初","author":"曹家达","text":"高楼明月花吐香，江花抱月垂明光。美人如花怨晓月，花月难寄关山长。关山无花空对月，对月思花应断肠。春花春月催人老，花残月缺关山道。便移边月照江花，几见花如边月好。当时邀月醉花前，春江花月年复年。忍抛花月作尘梦，花晨月夕心茫然。却忆美人爱花月，花栏待月愁不眠。月入君怀花满袖，故乡花月人如旧。归来谱作花月吟，月圆花好人常寿。"}