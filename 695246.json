{"id":"695246","title":"将游三洲岩招同志二首","dynasty":"明","author":"林光","text":"留将百粤千年兴，偿却三洲一日游。飞翰向逢梅御史，放吟今作白江州。山光有分还招手，世计无端任转头。何处元公轻着笔，不妨云水远搜求。紫府曾闻一洞幽，凝乘东舫作西游。脚跟何日能千里，眼孔如今负九州。山水猜排终我老，尘埃容易白人头。贫家百事都难在，只有春光不用求。"}