{"id":"1129107","title":"金刚随机无尽颂 知见不生分第三十一","dynasty":"宋","author":"释印肃","text":"真见实不见，当台镜中面。元是本来人，不著求方便。真如实不如，万法了无依。钟中无鼓响，不堕往来机。如来重举问，不是等闲论。众生习气深，免堕三乘分。虑恐后来迷，黄叶止孩啼。依前不是息，闲且伸眉□。法应如是解，其馀休捏怪。六臂任三头，一心无变坏。有解却成非，犹未尽离微。一体含法界，无知无不知。洪钟浑铁铸，悬楼插云势。摇杵一击时，此声振天地。鼓是两头皮，禾山打不迷。道吾闻举笏，能有几人知。"}