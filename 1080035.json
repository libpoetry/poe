{"id":"1080035","title":"寄题暨尚卿双莲亭","dynasty":"宋","author":"吕本中","text":"异亩同颖久未出，双觡共抵复何物。今君何以得此花，和气所致无他术。双莲共蒂中连理，相映同心出秋水。秋水池塘晓自凉，双莲中含风露香。飞燕姊妺不相妒，并骋逸艳来昭阳。自然容质见高韵，不必粉黛呈新妆。君家孝友闻近县，故使奇祥眼中见。一洗东南战斗尘，小人知之亦革面。我来崎岖山岭间，忽闻双莲能解颜。请君更画作图看，毋使恶木讥彫残。"}