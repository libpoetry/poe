{"id":"468137","title":"己丑立冬后一日诸子京华雅集，邀共夜饮，予登机径往，黎明醉归长安，用词韵 宇时力邀，且有候驾之语，口占以报","dynasty":"当代","author":"魏新河","text":"长空命驾彩云飞，手把秦时明月归。此日剡溪舟上客，两京同看一斜晖。百万明星列九垓，中天万象尽诗材。此行不负流霞酿，抱得汉宫秋月来。衣上京华雨未乾，乐游原上对南山。已将粒粒相思种，撒向咸阳古道边。随人千里去而还，盛满相思白玉盘。此是未央前殿月，劝君今夕定神看。"}