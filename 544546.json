{"id":"544546","title":"赠董使君十六韵","dynasty":"明","author":"胡应麟","text":"紫气黄山外，青云白岳傍。五花元蹀躞，千骑暂徜徉。曙日悬官舍，春风拂郡堂。科徭閒巷陌，狱讼卧桁杨。异绩东方最，遐心北海长。琳宫游问政，飞阁驻文昌。鼓吹传清练，讴谣接大鄣。园桃红照郭，陇麦翠登场。地主新知洽，天人旧策良。片言逾琬琰，只字并琳琅。司马邦人重，元龙座客狂。朱旗晨赫奕，华烛夜辉煌。意气回飞动，形骸释混茫。徵歌惭下里，感事忆高阳。漫拟扶风借，行看渤海翔。峨峨柏梁殿，第一待明扬。"}