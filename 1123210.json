{"id":"1123210","title":"早朝十绝","dynasty":"宋","author":"赵子潚","text":"门门阊阖早春初，恭遘龙飞御太虚。圣德巍巍隆誉望，坐令四海诵唐虞。文德辉煌宝炬然，侍臣身染御炉烟。丹心一点惟怀报，愿祝皇图亿万年。龙德当阳开泰运，凰楼南面御阶平。恩波浩荡宽如海，八彩重瞳仰圣明。仰荷天恩雨露同，涓埃无地答宸衷。侍朝惟秉忠和孝，遥见炉香上九重。凰阙钟声曙色开，香飘瑞气霭蓬莱。侍臣鹄立班初合，齐进龙墀万寿杯。北面高呼拜冕旒，星垂华渚彩虹浮。春风满泛蒲萄酒，喜溢讴声遍九州。一天星斗灿晴霄，香爇沉檀瑞霭飘。环佩趋朝天阙晓，五云重睹凰仪韶。象笏罗袍间绣衣，斑斓五采绚朝晖。退朝擎出龙香篆，知是丹枫拜赐归。廿载承恩侍九重，泰阶玉烛喜遭逢。嘉禾瑞协当年兆，伫看远夷贡献同。壮时瞻仰近龙颜，老尚簪缨侍从班。恋阙敢辞筋力倦，铭心刻骨更输丹。"}