{"id":"154543","title":"夏日闲书墨君堂壁","dynasty":"宋代","author":"文同","text":"先人有敝庐，涪水之东边。我罢汉中守，归此聊息焉。是时五六月，赤日烘遥天。山川尽糁燥，草木皆焦燃。尘襟既暂解，胜境乃独专。高林抱深麓，清荫密石绵。层岩敞户外，浅濑流窗前。邀客上素琴，留僧酌寒泉。竹簟白石枕，稳处只屡迁。忽时乘高风，远望立云烟。野兴极浩荡，俗虑无一缘。气爽神自乐，世故便可捐。却忆为吏时，荷重常满肩。几案堆簿书，区处忘食眠。冠带坐大暑，颡汗常涓涓。每惧落深责，取适敢自便。安闲获在兹，怳若梦游仙。行将佩守符，复尔趋洋川。山中岂不恋，事有势外牵。尚子愿未毕，安能赋归田。"}