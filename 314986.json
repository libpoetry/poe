{"id":"314986","title":"水龙吟·甲午仲春","dynasty":"现代","author":"龙榆生","text":"未须重话宣南，虏氛消向帷灯里。惊疑树影，迟回驿使，悽笳四起。国有人焉，我何为者，理应休矣。但残编坐拥，么弦漫拨，共明月，成深契。已分今生愁悴。忏多生、断魂千里。馀寒自忍，蹇修谁托，雁音难寄。白雪词情，艳阳天气，怎能堪此。看孤飞老鹤，云罗渐敛，把苍穹倚。"}