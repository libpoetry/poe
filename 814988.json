{"id":"814988","title":"忆江南十九首","dynasty":"清","author":"奕绘","text":"瓶花器，宾主要相宜。富丽何妨簪宝玉，清扬亦可映玻璃。尽可瓦为之。瓶花地，卧室与书斋。灯影伴昏人半醉，鸟声初换客初来。无语兴佳哉。瓶花几，第一要天然。怪石松根为供养，伽楠竹几取新鲜。或置曲栏边。瓶花理，微妙绝声闻。落叶有情应念树，暗香无日不思君。相对易斜曛。瓶花法，号令极森严。细雨初收亲下剪，北风才动莫开帘。秋水不时添。瓶花势，面面总堪图。清净莲花宜正直，欹斜竹叶爱萧疏。大要忌胡涂。瓶花趣，相赏最宜茶。一曲新词研墨写，十分高兴向人夸。院本戒淫哇。瓶花影，无色也无香。一阵微风吹换态，半宵残月照成双。秉烛细端相。瓶花伴，蝴蝶蜜蜂儿。壁上枯桐新结拜，案头佳砚旧相知。回避小猧狸。瓶花使，憨婢与清僮。老道村氓无不可，痴婆俗子太愁侬。最妙主人公。瓶花备，四季不能同。春备狂风冬备冷，秋防凄雨夏防虫。十日可从容。瓶花忌，蛛网与香烟。得样枝梢嫌造作，动人态度在天然。最忌水全干。瓶花用，对此可忘忧。竹叶清凉梨叶赤，松枝苍秀柳枝柔。不尽在花头。瓶花供，佛手与频婆。国色虽将心领略，清香更许手摩挲，佳境不能多。瓶花命，长命胜枝头。苦雨酸风都不管，明窗净几一生休。天道在人谋。瓶花水，荷露胜甘霖。或者山泉清到底，不然砚水小于涔。最忌井泥深。瓶花类，配偶要相当。太古松津滋菊寿，湛清竹液浴兰芳。枝叶借容光。瓶花格，野卉不宜琉。红豆采来沿岸果，瓦盆插满小园蔬。全不费功夫。人去也，风雨近重阳。菊有黄花惊岁晚，梧添闰叶觉秋长。静坐一丸香。"}