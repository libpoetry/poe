{"id":"868815","title":"寄题钟秀才咏归堂","dynasty":"宋","author":"叶适","text":"钟君文武随所求，马上檄草兼词头。五兵铸就杀气动，却写三赋祥光流。左踰阴山右绝漠，汉地自厌胡沙恶。圣门历历宫墙深，风乎不知咏归乐。作堂虽窄海浪宽，沂水何止八九吞。当年曾点见真趣，推琴难挽由求论。课儿读易夜参五，香烬销沈澄莽卤。东家梦熟几时知，还有渔人叹良苦。"}