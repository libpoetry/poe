{"id":"175160","title":"次友石台诗韵","dynasty":"宋代","author":"刘子翚","text":"清湖嵇玉山，缥缈飞双屐。泠风随处流，三伏无赫赫。未成玄圃游，聊醉端州宅。忆昨陪初筵，杯摇剑峰脊。杉篁漏疏棂，云气萦长帟。主人意弥厚，不吝园蔬摘。我亦洞幽怀，涸此一泓碧。至欢召融融，丛虑消刺否则。听君诵九流，浩若昆仑擘。摩天俊鸢悄，响涧惊鱼掷。分携今几时，浮埃翳瑶席。有如烂柯翁，万古逢一奕。醉乡梯磴坐，坐觉乾坤窄。兹行不果从，兀兀恨滋剧。未应柳源近，终作桃源隔。留诗友石台，光动嶙峋石。正令谪仙来，著语无以易。强吟意悠哉，追风了无迹。"}