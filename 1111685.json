{"id":"1111685","title":"和王龟龄待制贡院落成二首","dynasty":"宋","author":"吴芾","text":"扁舟犹记拂洲蘋，转眼年华几度新。愧我今成双白鬓，喜君来驾两朱轮。一时令下从如水，千里威行敬若神。拟访旧游观盛事，一官何苦绊吾身。主盟湖学属何人，赖有公来为作新。士俗似闻衰也久，文场今见美哉轮。挈还旧观人争睹，赋就新诗笔有神。苕霅儒风从此振，文翁端恐是前身。"}