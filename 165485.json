{"id":"165485","title":"次韵阎秀才汉臣食兔","dynasty":"宋代","author":"晁补之","text":"兔诚中山族，中古稍分裂。唐虞用大牲，虽有目未瞥。兔孙能飞仙，飘忽天汉决。不逢易牙试，厥胄几泯灭。羿弧殒阳乌，曾不弋在穴。王良马慢忌，扑握几奔掣。初遭赳赳子，鼎饪饫毛血。中逢宋鹊窘，饥吻啄原雪。叔世削格多，星迸失行列。蹄穷不得逸，如鼠限高闑。应怜蚌潜水，曝腹想江月。唇亡欲谁语，竟死犹结舌。肩尻弱易解，狼藉腥尺铁。抽毫置筠管，复苦蠹鱼啮。论功在册府，微物推尔杰。剡藤光夺缣，抄记良琐屑。北邻阎夫子，尚忍资杯啜。得诸韩卢口，实以强曝劣。作诗夸芳美，此誉宁所悦。不如狐膏臊，质贱甘弃绝。冢妖老通数，藤索夜空设。尔曾不及彼，就获徒内热。聆声无耸耳，当学缩颈鳖。吾君阜万物，沛若泽未竭。谁能复古初，此味傥可缺。"}