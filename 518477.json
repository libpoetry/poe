{"id":"518477","title":"占鹊辞","dynasty":"明","author":"唐文凤","text":"北堂灵鹊声喳喳，下阶自衔萱草花。慈母倚门每占喜，定想行人归到家。昔时苦被鹊声误，臆对含愁如欲诉。今日鹊声知有准，惊去回翔仍返顾。东家郎君不出庭，别离那识过平生。纵使今朝竞喧噪，有耳何曾为尔听。西家农夫在田野，恬熙生长茅檐下。几回著意送清音，聒乱生憎遭唾骂。惟有慈闱白发亲，屡卜佳声秋复春。温凊疏违甘旨缺，而今喜见远归人。丁宁灵鹊莫飞去，深栖只向堂前树。上无鹰鹯下弹丸，每听流声慰愁绪。行人既归尔适宜，行人又去尔不知。但当爱身慎饮啄，他年再报归来期。"}