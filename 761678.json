{"id":"761678","title":"买陂塘","dynasty":"清","author":"庄棫","text":"问西风、数行新雁，故人今向何许。衔来音信从谁至，宛转似将人语。休轻顾，便拆得封时、都是伤心句。此情最苦。剩凉月三更，盈盈血泪，化作杜鹃去。空阶外，往日佳期已误。凄凉说与迟暮。清商一曲原萧爽，消受几多霜露。情莫怕，休再望南天、渺渺衡阳浦。锦笺附与。回首绛云飞，伤心只在，一点相思处。"}