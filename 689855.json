{"id":"689855","title":"北游诗二十一首 清河即事","dynasty":"明","author":"张元凯","text":"巨浸波涛岂易凭，每因沮洳见丘陵。不堪井邑频移改，耐可河堤善溃崩。淮水九秋仍未减，楚人三户竟无增。艖符辗转王程急，愁绝孤舟风雨凌。关河满棹白蘋风，楚客离群任转蓬。骤雨洒空宁避日，轻雷过水却生虹。羁栖未暇投莲社，偃蹇谁招入桂丛。纵是莼鲈归思切，步兵无计卧江东。蝉声呜咽柳阴残，节序惊心强自宽。把盏沧江忘日暮，湿衣清露动宵寒。凉风汉苑悲团扇，明月湘皋泣紫兰。最是关河摇落易，天涯无奈欲归难。一区汤沐曾无邑，千古歌风尚有台。泗水不知亭已改，砀云犹与客俱来。孤城落日河流急，远戍霜催雁影回。游子不忘丰沛意，至今偏动故乡哀。西望长安路尚赊，关河漂泊赋蒹葭。片云将雨归林急，双燕迎风度水斜。剩有琴樽淹客座，岂堪舟楫老年华。故人握手乡园泪，犹问东陵五色瓜。浮槎千里逐浮萍，雷雨空江彻夜鸣。鹏鴳逍遥堪自失，龙蛇夭矫亦须惊。床头虹色芙蓉匣，海上鲸波骠骑营。舟楫商家元不乏，兔罝公等自干城。短筇相过话灯前，屈指漂零第几年。落叶一庭霜满地，清笳万井月中天。孔融意气存张俭，杜甫交游老郑虔。何事倾尊不成醉，异乡头白各凄然。秋入船窗夜气凉，白云如雾湿衣裳。乱萤过水添星影，高树遮山逗月光。季子无金空作客，长卿多病且还乡。十年扣角心同苦，寄尔商歌怨更长。孤舟何处逢佳节，淮有三洲半草莱。乡国弟兄鸿雁信，客途风雨菊花杯。空囊自觉长安远，明镜何须短鬓催。却忆故园年少事，壶觞戏马月中回。边鸿朔雪年年见，漕檄军书日日闻。潦倒西游繻未弃，仓皇东走袂难分。获麟渡口飞黄叶，戏马台前起暮云。回首壮图消欲尽，可堪孤棹送刘蕡。俨然高髻楚人妆，一曲新声总断肠。少弟蒙恩为协律，狂夫被遣出平羌。借来燕垒危难住，种得莲房老亦香。鸾镜晓临无限恨，且将心事问徐娘。盛秋边骑若云屯，奏捷飞书入雁门。浪说单于刑白马，羞称公主嫁乌孙。班师节钺归三殿，款塞旌旗过五原。幕府献功方饮至，撰成铙曲侑金樽。关河冰雪滞征轮，邂逅穷交白发新。学剑学书吾少贱，种瓜种豆尔长贫。纵输黄鹄能遗世，尚赖青山不负人。岐路一樽何必尽，待归长醉五湖滨。白马翩翩出羽林，陇西都尉二毛侵。剖符未得君王命，推毂先勤主帅心。朝散黄金酬死战，夕飞赤羽报生擒。匈奴已灭边烽息，无奈双龙夜夜吟。关河风浪雨冥冥，上濑搴裳过野亭。芳草尽遗三辅绿，断云常接太行青。酒人昨日逢燕市，贾客何时下洞庭。岐路一樽生感慨，望中明灭少微星。天涯芳草暮云横，握手青樽此日情。榻并南州徐孺子，书传东海鲁先生。花间宿雾常疑雨，树外平冈宛似城。楚地故人秦地别，古来踪迹本浮萍。长安日日赋归欤，何事穷秋尚索居。和氏慢藏怀里璧，刘生误读枕中书。骨留燕市元非骏，铗动商歌不为鱼。朔雪陇云飞不尽，梦魂愁绝独驱车。羁栖鞅掌不堪论，日罄垆头酒一尊。淮府于今辞相国，楚宫聊复酹王孙。蘋花明月迎归棹，杨柳秋风过里门。渔父江潭如讯问，故园犹幸钓矶存。旅泊因成汗漫游，淮南芳草遍汀洲。穷途不向青山泣，窜迹言寻白社投。一棹木兰江似带，半瓢竹叶月如钩。卜居未得从詹尹，避世真堪遇许由。高秋去国独兴哀，漂泊孤舟向水隈。云识山空朝不散，潮知河浅夜能来。微茫树影千帆落，迢递江声一雁回。贡禹鹖冠犹在首，王阳书札可曾开。十年憔悴一青袍，何事还家尚佩刀。故国凉风吹燕雀，高城落日下蓬蒿。空庐抱影无三窟，愁鬓经秋有二毛。最是生平耽绿酒，陈卿常谪是西曹。"}