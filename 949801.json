{"id":"949801","title":"牡丹","dynasty":"宋","author":"周弼","text":"江南牡丹凡有几，德安打头歙为二。金陵旧物间有之，池阳吴郡皆居次。地近京畿种偏好，鄂城栽接不草草。舂土筛泥绕画栏，石甃方坛净如扫。当头第一带鞓红，腻紫娇黄别作丛。盘盂擎出最迎日，碧玉万片藏春风。宝叶丝丝带缕金，锦斑酒晕间攒心。翻腾栀茜乱朱粉，样各数名分浅深。低树犹高五六尺，花重刚枝反无力。迥出层阴转耐看，始悟年深有真色。晚添细雪来相簇，露醒香魂冷方浴。倚柱黄昏眼倍明，顿觉夜阑须秉烛。洛水芳林应更多，不禁飞雨洗铜驼。酥煎送酒有人在，草没故园无柰何。莫对馀春起叹嗟，最难保守是繁华。君看南渡百年内，看到子孙能几家。"}