{"id":"1246827","title":"题陆孔昭菊逸斋","dynasty":"元末明初","author":"唐桂芳","text":"莽莽天地间，万物争敷荣。如何秋节至，零落殊无情。乃知古达徒，爱菊良匪轻。柔条濯露洁，嫩蕊含霜清。渊明弃彭泽，屈原著骚经。得非贞淑魂，依彼草木英。陆子亶好古，高居澹无营。培植亦已勤，芳菲满前楹。花下时置酒，客来更共倾。伊余縻斗粟，触目尘土婴。惭愧黄金花，独以隐逸名。终南有捷径，勿使猿鹤鸣。"}