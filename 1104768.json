{"id":"1104768","title":"巨室遗牡丹有作","dynasty":"宋","author":"卫宗武","text":"几年有负倾城艳，惭愧今朝对洛花。忆昔富文同胜集，慨今姚魏属谁家。赏心不作园林想，过眼聊为几席华。回首一年春又了，绿阴芳草接天涯。殿春名谱压群葩，汲水金铜满贮花。无地栽培娱老境，有风吹送到儿家。娇容粉薄雨含沐，丰脸杯醺日绚华。花卒还荣人莫少，芳辰来往岁无涯。"}