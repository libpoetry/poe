{"id":"1027982","title":"山行归来喜栽新竹","dynasty":"宋","author":"楼钥","text":"平生好看竹，每见觉相与。小大或疏密，一一皆媚妩。恨无地可种，所至造竹所。近方辟门径，得地寻丈许。乞邻栽百个，参差正当户。天公有老眼，惠以三日雨。山行不厌泥，但喜竹无苦。归来报平安，翠叶多楚楚。不妨来子猷，奚必希蒋诩。何当绕扶疏，岁寒与君侣。"}