{"id":"823749","title":"念奴娇 步紫宜书和小山词后韵","dynasty":"清末近现代初","author":"吴湖帆","text":"莲塘佳景，伫出群标致，靓妆花朵。忍惜应时拗折取，微会芳心可可。一斛明珠，千丝金缕，袅袅偷声和。念奴歌好，玉台新咏娇妥。偏是宛转情柔，缠绵思挚，流露辞中火。帘卷西风人已醉，道似魂消真个。一字闲愁，二窗别调，月觑浮云破。潇湘波影，倩伊清梦同作。"}