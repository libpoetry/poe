{"id":"1247210","title":"范伯刚为予作翠屏别墅图因赋云林茅屋歌","dynasty":"元末明初","author":"蓝仁","text":"我昔结屋依云林，开窗正对浮云岑。山花烂漫散春色，崖木惨淡垂秋阴。篮舆欲往空费力，十步五步还坐息。日斜又向茅屋归，惆怅三年登未得。范宽生纸写作图，中堂忽见遥峰孤。白云黄雾自舒卷，湿翠晴岚时有无。半空石壁悬飞瀑，下有良田艺桑竹。买牛春雨早归耕，莫遣儿孙忘乡曲。"}