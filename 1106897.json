{"id":"1106897","title":"滁上谪居","dynasty":"宋","author":"王禹称","text":"迹去金銮殿，官移玉笋班。才高宁免妒，命薄不如闲。晓鉴悲华发，春醪慰病颜。为郎身渐老，自笑不归山。迹忝词林旧，官为郎署卑。同群甘鸟兽，苟禄为妻儿。未有一事立，空惊双鬓衰。唯怜文集里，添得谪官诗。敢叹我命薄，所嗟吾道消。谪官淮上老，京信日边遥。巧宦或五鼎，甘贫唯一瓢。居然古人事，名迹讵相饶。一日复一日，悠悠任此生。所悲频谪宦，不是厌专城。有悔皆因禄，无凶未若耕。林泉何处好，终卜挂吾缨。"}