{"id":"61509","title":"游洞庭·我有山水癖","dynasty":"明代","author":"兰江濋公","text":"我有山水癖，周游访遗迹。春宵宫畔住多时，对面翠峰参天直。偶乘飞云到上头，上头佛屋依云陬。庭前老树作僧立，井中神物为人游。湖吞八极天倒开，赤乌半湿东飞来。橹声惊裂冯夷窟，沙沤点破银涛堆。扶桑枝枝手可掇，龙伯钩头鳌欲脱。影压钱塘天目低，云尽昆仑月支阔。身栖在仙乡，仙乡时节长。仙人共语紫霞里，霜橘颗颗黄金香。青鞋布袜真快意，玉马金鞍又何贵。回首人间一窖尘，明朝弄月罗浮去。"}