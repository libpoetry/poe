{"id":"500466","title":"十月初六日夜作","dynasty":"明","author":"陶安","text":"昨宵雷电送雨来，今宵又闻天上雷。紫电照窗银竹立，初冬有此甚异哉。天公仁慈万物祖，阴惨阳舒时不误。年年秋半雷收声，何乃致此非常怒。怒非其时太重复，惊起昆虫死平陆。天发杀机今见之，正赖贤君调玉烛。惕然省身思过咎，是日颁书肆宽宥。与民更始物维新，和气春熙似灵囿。天心警戒犹未己，要在事事循天理。更以仁恩苏赤子，天心转移俄顷功，化为瑞雪年谷丰。"}