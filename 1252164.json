{"id":"1252164","title":"山居诗三首呈诸道侣","dynasty":"元末明初","author":"丁鹤年","text":"一榻东轩迥绝缘，寒岩枯木共忘年。虽非悟道庞居士，岂是耽诗贾阆仙。禅定尽教崖石坐，法音都付涧湍传。晴窗终日无他伎，只办饥餐与困眠。日日看山眼倍明，更无一事可关情。扫开积雪岩前走，领取閒云陇上行。不共羽人谈太易，懒从衲子话无生。划然时发苏门啸，遥答风声及水声。懒散形骸不自持，黄冠聊束鬓边丝。频来猿鹤浑相识，久混龙蛇竟不知。养拙最宜情澹泊，全生深藉德支离。看云本自忘饥渴，况有冰泉与石芝。"}