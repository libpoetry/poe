{"id":"543653","title":"金坛邓孺孝以易诠见寄赋答时舟过京口","dynasty":"明","author":"胡应麟","text":"垂髫梦入华阳洞，耳割乖龙兴飞动。茅家兄弟骑赤虬，握手胡生唤珍重。金坛坛上邓伯羔，谪籍何年离大茅。三山长啸俯六合，濯足瀛海霜空高。点易研朱闭蓬户，尘世浮荣瞥朝露。韦编几绝不肯休，恍惚羲文案头晤。成书寄我十万言，言言尽抉参同诠。丹霄择日待冲举，何物黄金称大还。还山高拄九节杖，一见初成讶神王。传语山中白衣相，屈指相逢大罗上。"}