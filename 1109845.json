{"id":"1109845","title":"广述二首","dynasty":"宋","author":"华镇","text":"茫茫太行道，日侧啸彫虎。天明落槛阱，迥失山林阻。摇尾仰视人，意态已如鼠。乌鹊竟何为，俛咮噪而聚。高明人共畏，鳏寡世所侮。丈夫气如霜，所贵摧强禦。埋轮斥豺狼，不待梁冀死。长孺戒李息，张汤方遇主。古人耻低徊，吐茹两不武。真节一朝奋，千载羞莽卤。兹人不可见，兹事乃近古。三复清风诗，永怀仲山甫。飘风入阊阖，九陌起黄埃。馺遝振鸣珂，驰驱东西来。侧足凑高明，珠箔为褰开。附会崇岳友，沮誉牛李侪。倾侧竞姿媚，谈笑足诙谐。朝为道旁客，暮为廊庙才。如何首阳人，怅望黄金台。所得竟斗筲，回首良可哀。安见郑子真，谷口日徘徊。嘉声满朝野，何用苦自媒。"}