{"id":"1168448","title":"相和歌辞 门有车马客行","dynasty":"唐","author":"李白","text":"门有车马客，金鞍曜朱轮。谓从丹霄落，乃是故乡亲。呼儿埽中堂，坐客论悲辛。对酒两不饮，停觞泪盈巾。叹我万里游，飘飖三十春。空谈霸王略，紫绶不挂身。雄剑藏玉匣，阴符生素尘。廓落无所合，流离湘水滨。借问宗党间，多为泉下人。生苦百战役，死托万鬼邻。北风扬胡沙，埋翳周与秦。大运且如此，苍穹宁匪仁。恻怆竟何道？存亡任大钧。"}