{"id":"1209879","title":"鼓琴","dynasty":"元","author":"耶律楚材","text":"宴息穹庐中，饱食无用心。读书费目力，苦思嫌哦吟。樗蒲近博徒，围棋杀机深。洞箫耗余气，?筑恶郑音。呼童炷梅魂，索我春雷琴。何止销我忧，还能禁邪淫。正席设棐几，危坐独整襟。寻徽促玉轸，调弦思沈沈。清声鸣鹤鸾，古意锵石金。秋水洗尘耳，秋风振高林。清兴腾八表，成连何必寻。弦指忽两忘，世事如商参。泥涂视富贵，昼夜等古今。湛然有幽居，祗在闾山阴。茅亭绕流泉，松竹幽森森。携琴当老此，归去投吾簪。"}