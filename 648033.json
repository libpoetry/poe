{"id":"648033","title":"赋得彭郎矶送王澄渊知县","dynasty":"明","author":"杨士奇","text":"彭郎矶，连峰秀如马。蜿蜒崒嵂凌烟霄，万里江流走其下。彭郎何处所，大姑渺相望。小姑云鬟亦谁见，对门一柱空青苍。晴云寒雨朝还夕，飞鸟回翔树如箦。楚舵吴樯日往来，江上行人几今昔。西连彭泽县，高柳当县门。过者纷纷忆陶令，小姑彭郎谁暇言。去岁东来谒丹阙，矶下徘徊清兴发。今年作令蜀西行，重过矶边还有情。情思彭泽千载士，岂为彭郎山水清。"}