{"id":"530463","title":"东郭遗叟　雷给舍翁","dynasty":"明","author":"韩邦奇","text":"给舍展绡帙，示我遗叟行。读之三叹息，乃识虚与盈。遗叟尚玄德，位独弗称情。给舍圭璋器，唾手公与卿。遗叟吴皋彦，早岁负才名。持笔谒天曹，文章冠群英。今观畿辅地，遍野甘棠生。温温清苑判，施泽先孤茕。挺挺松柏资，虬枝霜雪劲。嗤被莺与燕，视我同春荣。玄鹤已千仞，刷羽云霄鸣。郭东有梅竹，良友堪同盟。相随咏舞雩，心与贤圣并。"}