{"id":"686757","title":"游仙词四章寿杨母次刘五清韵","dynasty":"明","author":"边贡","text":"翡翠衣裳云母軿，往来常在碧霄行。老君台上凌风过，王母池边看月生。一寸灵光万古心，笑看乌兔两升沉。已遣寿颜同紫玉，更欺仙骨比黄金。冉冉霓旌覆羽仙，双双玄鹤舞芳筵。眼看庭树真琼树，不数蓝田是玉田。江流山色绕金堂，管领年华入寿觞。仙家自与人间别，千岁都来一刻长。"}