{"id":"491054","title":"赠吴少溪宫詹","dynasty":"明","author":"郭谏臣","text":"国内贤豪士，如公复几人。弃繻游上国，弹铗客平津。意气凌霄汉，声华动缙绅。穆皇初御极，潜邸昔为臣。昼日方倾藿，秋风忽忆莼。烟霞堪自老，风月未全贫。安石登山屐，渊明漉酒巾。竹林群结社，桃实几经春。坐客金兰旧，庭闱玉树新。陶朱同晚节，方朔是前身。人并推耆德，时方礼逸民。圣朝纁璧诏，早晚下枫宸。"}