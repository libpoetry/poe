{"id":"741752","title":"干忠肃公祠墓","dynasty":"清","author":"傅玉书","text":"怀来城北烟尘昏，十年武备徒纷奔。天子以国徇阉寺，旦夕势欲无中原。此时一木支大厦，举朝无人一司马。国有君矣君自归，议和议迁何为者。玺书既通战屡捷，奇货空居失所挟。假令襁褓遽承祧，不宋高宗即卫辄。野狐南来盘石固，降敕自避贤者路。上羞宗庙下臣民，高揖南宫岂云锢。前星不耀帝星移，祀有主者非君谁。小臣贪功事侥幸，向也沙漠今宫帷。夺门金印大如斗，不死麒麟吠群狗。危身误国君不恤，杀一忠臣辨何有。衣冠东市无惊惶，以奠鼎鬯陈高皇。至今空山拜祠墓，英风赤日昭穹苍。"}