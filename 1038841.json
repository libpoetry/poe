{"id":"1038841","title":"蜀士","dynasty":"宋","author":"苏舜钦","text":"蜀国天下险，奇怪生中间。有士贾其姓，抱材东入关。献册叩谏鼓，其言蔚可观。愿以微贱躯，一得至上前。掉舌灭西寇，画地收幽燕。且云太平久，兵战无人言。臣尝学其法，自集数百篇。治乱与成败，密然不可删。三献辄罢去，志屈心悲酸。将相门户深，欲往复见拦。负贩冒日热，引重冲雪寒。羁苦辇毂下，以图晨夕餐。如此三岁馀，夜夜抱膝叹。义者或赈给，遂复归巴川。嗟乎区宇大，此徒亦已繁。城市与岩穴，隐默孰辨旃。幸得出自鬻，何惜置末班。吾相柄天下，处事当几先。古之设爵位，盖欲英雄躔。次第立名级，不使智虑闲。稍有才器者，必以禄仕牵。所患在不出，既出那弃捐。放蛟入大水，躯虎还深山。失一故无害，其类莫可攀。"}