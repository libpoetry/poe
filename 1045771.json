{"id":"1045771","title":"南山有嘉木一首赠友人","dynasty":"宋","author":"吕陶","text":"南山有嘉木，秀拔何亭亭。盘根盖得地，直干自挺生。朝为杲日照，暮得甘雨零。气敌雪霜劲，势凌云霄青。岂非涧下材，独赋轮囷形。属当构大厦，量度审重轻。彼尺我已丈，一柱支百楹。夫君承显家，累世公与卿。天质由庆禀，湛然宝纯明。膏粱莫能迁，志操务洁清。纷华未易胜，仁义思力行。学殖固原本，词章露葩英。早夜勤琢磨，日望贵器成。间岁下明诏，时哉会光亨。遥遥万里涂，思君如户庭。"}