{"id":"701226","title":"和宗室送菊","dynasty":"明","author":"黄公辅","text":"三径频怀陶令花，忽看双品斫芳华。黄英摇拽翻金屑，紫艳娇柔逗彩霞。含露幽香秋不老，淩霜劲节晚堪誇。花神莫道无知己，不是渊明也赏嘉。霜茜疏林有几花，分来双美镇繁华。轻盈逸致宜晴霁，点缀秋容衬碧霞。金气平分清桂冽，岁寒堪并老松誇。问谁好结同心友，除是风尘物外嘉。"}