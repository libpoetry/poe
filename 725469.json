{"id":"725469","title":"酬陆长史倕诗","dynasty":"南北朝","author":"刘孝绰","text":"王粲始一别，犹且叹风云。况余屡之远，与子亟离群。如何持此念，复为今日分。分悲宛如昨，弦望殊挥霍。行舟虽不见，行程犹可度。度君路应远，期寄新诗返。相望且相思，劳朝复劳晚。薄暮阍人进，果得承芳信。殷勤览妙书，留连披雅韵。冽洲财赋总，慈山行旅镇。已切临睨情，遽动思归引。归欤不可即，前途方未极。览讽欲谖诮，研寻还慨息。来喻勖雕金，比质非所任。虚薄无时用，徘徊守故林。屏居青门外，结宇霸城阴。竹庭已南映，池牖复东临。乔柯贯檐上，垂条拂户阴。条开风暂入，叶合影还沈。帷屏溽早露，阶霤扰昏禽。衡门谢车马，宾席简衣簪。虽愧阳陵曲，宁无流水琴。萧条聊属和，寂寞少知音。平生竟何托，怀抱共君深。一朝四美废，方见百忧侵。曰余滥官守，因之溯庐久。水接浅原阴，山带荆门右。从容少职事，疲病疏僚友。命驾独寻幽，淹留宿庐阜。庐阜擅高名，岧岧凌太清。舒云类紫府，标霞同赤城。北上轮难进，东封马易惊。未若兹山险，车骑息逢迎。山横路似绝，径侧树如倾。蒙笼乍一启，磥硊无暂平。倚岩忽回望，援萝遂上征。乍观秦帝石，复憩周王城。交峰隐玉霤，对涧距金楹。风传凤台琯，云渡洛宾笙。紫书时不至，丹炉且未成。无因追羽翮，及尔宴蓬瀛。蓬瀛不可托，怅然反城郭。时过马鸣院，偶憩鹿园阁。既异人世劳，聊比化城乐。影塔图花树，经台总香药。月殿曜朱幡，风轮和宝铎。园桓即重岭，阶基仍巨壑。朝猿响甍栋，夜水声帷薄。馀景骛登临，方宵尽谈谑。谈谑有名僧，慧义似传灯。远师教逾阐，生公道复弘。小乘非汲引，法善招报能。积迷顿已悟，为欢得未曾。为欢诚已往，坐卧犹怀想。况复心所积，兹地多谐赏。惜哉无轻轴，更泛轮湖上。可思不可见，离念空盈荡。贾生傅南国，平子相东阿。优游匡赞罢，纵横辞赋多。方才幸同贯，无令绝咏歌。幽谷虽云阻，烦君计吏过。"}