{"id":"775897","title":"别澎湖十六韵","dynasty":"清","author":"周于仁","text":"行年将六十，三仕到澎阳。海国东南峤，星经牛女乡。天悬青共远，水接碧同长。飓发疑雷吼，沙飞似雾茫。有时奔万马，无计卧双樯。风景虽多别，民情却甚良。勤耕蓣作饭，俭用布为裳。麦稻还须籴，豆麻尚可粮。黍黄村火密，草绿讼庭荒。柴户何尝闭，蒲鞭不用扬。官閒惟啸月，民乐可烹羊。窃禄亦云久，留名敢谓芳。光阴飞石火，花甲变星霜。将别还延伫，思归欲束装。群黎虽祖饯，一苇早轻杭。暂息鹭州地，追怀赋短章。"}