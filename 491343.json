{"id":"491343","title":"送孙伯起之镇江司理","dynasty":"明","author":"刘崧","text":"昔在朐山尹，为政声甚扬。朝廷重青籍，铨擢有耿光。永念赤子愚，罪罟罹披猖。谳覆苟非人，终焉阽危亡。东南有大郡，地广滨海洋。岂不繁狱讼，擢尹推丹阳。维时大火中，暑炽日正长。上吉祖东门，沥觞理行装。候吏千里至，得诹民俗康。矧兹服先声，恶伏善且彰。政方实多岐，所先在慈祥。庶见囹圄空，秋芜卧桁杨。惟君伯仲间，济济充周行。卓彼仪真守，飘飘云锦裳。摇摇江上波，两两发征航。邦人共嗟讶，符绶相辉煌。汀云槐柳深，夕雨菰蒲凉。仕邦乃相望，何异家与乡。永念幽谷士，抱书迈年芳。送行重言赠，敢以诚自将。舞文戒吏胥，操纵成条章。无刑乃至理，庶用登虞唐。"}