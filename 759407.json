{"id":"759407","title":"说潮五古十七首 其十二","dynasty":"清","author":"丘逢甲","text":"郁郁金城山，上有千岁松。峨峨马公墓，遇者怀孤忠。全家碧血葬，遗碣苍苔封。我来吊昔贤，林影斜阳红。登山旷四瞩，遥接沧海东。山石俨伏虎，铭者为俞公。公当有明时，平倭著奇功。载观没羽字，如见挥戈雄。死者不复生，生者多庸庸。至今沧海上，日夜生夷风。"}