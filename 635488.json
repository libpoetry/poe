{"id":"635488","title":"古剑篇赠彭艾庵","dynasty":"明","author":"成鹫","text":"美人腹中怀古铁，出胎犹带玄黄血。一朝欧冶鼓洪炉，跃跃祥金成巨阙。新硎霜锷势莫当，临敌一挥皆创伤。主人恩爱良不薄，摩挲拂拭教深藏。铅刀鈯斧失犀利，偷心侧目纷疑忌。龙屈蛇信奈若何，半边夜有丰城气。壮士得之游八闽，脱身飞出延平津。归来依旧函玉匣，倾心竭力酬主人。主人顾盼倍畴昔，铅刀鈯斧低颜色。批虚导窾有馀閒，解纷排难无遗力。从来神物难淹留，百炼聊为绕指柔。何能郁郁久居此，眼看若辈皆封侯。一日一揩磨，一年一淬砺。辗转一百年，顽金成利器。何况金石浑成日月光，天地泰交水火济。我本山中人，望空遥盼睇。愿君努力干霄云，旋转乾坤豁阴翳。一道灵光迥不磨，报恩直到无穷际。"}