{"id":"740775","title":"惜桃花","dynasty":"清","author":"杨瑞","text":"城南斜日桃千树，细骑轻筇此中去。近桥一树红不同，立尽东风娇欲语。路回疑入武陵溪，寺近错认玄都非。明霞攒簇疑无路，胭脂小片沾人衣。风风雨雨势太恶，昨日花开今日落。花开花落花岂知，楚血湘魂共萧索。可怜豪华满眼新，明珠金雁成埃尘。晓露滴残金谷月，夜乌啼断玉楼春。玉楼金谷人几在，明岁花开颜不改。绿茵踏藉争肯来，华发凄凉不相待。当时游侣尽能诗，意气傲兀倾豪卮。一曲遥闻《折杨柳》，《黄》陌上谁家吹。月澹烟疏一搔首，浩歌且尽湘醽酒。"}