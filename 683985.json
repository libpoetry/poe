{"id":"683985","title":"读李献吉何仲默徐昌谷三子诗","dynasty":"明","author":"王世贞","text":"夔峡收英灵，乾坤无真色。扰扰操觚士，各务徇所得。恍若襄城辙，俱迷阴陵泽。明兴我高帝，神武肆荡涤。七叶开人文，畴能承休德。是时北地生，草昧发超识。手挽天河流，千秋鸿濛坼。坐令景从辈，齐声谐其则。矩步宁敢渝，狂者羞践迹。宁知龙变化，夭矫不可即。彼以蛙黾趋，胡然矜相测。孝皇握鳌极，万宇扬休光。艺士被天来，大雅竟难方。北地既龙举，信阳遂鸾翔。彼美在弱冠，振馥戢时芳。二华削莲花，高掌媚太阳。朝霞洛溆波，因飔自文章。二子琢相就，流趋互雌黄。听曲昧其名，焉在讥颉颃。寄言夸毗者，冥趋良可伤。伊昔吴都彦，挥翰藻思披。珊瑚间木难，粉黛映参差。岂乏妖丽观，适志良以稀。奕奕昌谷生，中道起其微。青天荡胸表，白日行须眉。秋鸢搏羊角，夏雨结虹霓。泠泠松泉响，濯濯芙蓉姿。当其所得意，直与作者期。为郎叹寂寞，短年悲奄遗。匪但一世隘，终焉造化疑。贞也乡之人，瓣香夙所私。广陵怅云绝，山水欣自知。要令千岁后，更奏金兰辞。"}