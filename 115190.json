{"id":"115190","title":"寄题安福李令爱竹堂","dynasty":"宋代","author":"黄庭坚","text":"渊明喜种菊，子猷喜种竹。托物虽自殊，心期俱不俗。千载得李侯，异世等风流。为官恐是陶彭泽，爱竹最知王子猷。寒窗对酒听雨雪，夏簟烹茶卧风月。小僧知令不凡材，自扫竹根培老节。富贵于我如浮云，安可一日无此君。人言爱竹有何好，此中难为俗人道。我于此物更不疏，一官窘束何由到。"}