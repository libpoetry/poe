{"id":"1125147","title":"正月二十八日避难至海陵从先流寓兄弟之招仍邂逅冯元礼故人","dynasty":"宋","author":"晁说之","text":"百困身犹在，尪羸怯镜看。干戈朝食拙，风雨夜眠难。天际旄头远，淮南春首寒。病夫药裹外，兄弟为谋安。脱身兵火欲何之，不料兹焉过所期。轩槛如僧萦橘柚，乡关似梦识蒿藜。弟兄朋友谈平昔，盗贼羌胡问几时。共约更明王道正，或能一语到天墀。"}