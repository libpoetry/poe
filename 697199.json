{"id":"697199","title":"抵新安访汪司马伯玉八首","dynasty":"明","author":"胡应麟","text":"叠浪奔流大壑摧，龙门咫尺拟蓬莱。三千界迥乘风入，四百滩长挂雪来。隘地黄山无俗辙，中天白岳有仙台。跻攀一快平生目，肯作咸阳十日回。匣底青萍焕陆离，酬知今日愧前期。三朝词赋群公尽，一代文章大老遗。宇内高名哗北斗，垆头陈迹怅南皮。关情最是娄江色，万树桃花落海湄。紫气新都间白云，关前晴色望絪缊。谁家片碣无题字，到处名山候勒文。亭倚太玄空八代，囊携副墨象三坟。何言吉甫偏能颂，手系楼兰粤水濆。当年横槊气如虹，战血犹殷大海红。七泽戈鋋移小队，三河铙吹候元戎。营中赋客袁宏俊，幕下诗流杜甫雄。拂袖麒麟成往事，乱山云色卧空同。十载东山挂梦魂，归从西竺问乾坤。孤悰自寄函三室，大法遥探不二门。香积饭僧忘岁月，菩提参佛悟晨昏。犹馀慧业差萦念，尺寸毫端万古论。艺苑宗盟四十年，暮途真契少林禅。云扶砥柱千秋壮，日揭灵光万古悬。虎帐韬钤聊偃息，鸡林词笔竞流传。无论片诺登龙易，大雅堂深列管弦。当年怀刺出菰芦，倾盖钱塘月满途。绮席衣冠连北海，画船箫鼓出西湖。荧皇丽句悬金刹，烂漫清歌送玉壶。双剑只今犹赋草，擅场能忆祢生无。五子当年迹已陈，竹林携手重伤神。齐驱碣石无先辈，学步邯郸愧后尘。海内谁当司马客，山中今见牧羊人。惟应乞取朝元诀，坐啸天都望玉宸。"}