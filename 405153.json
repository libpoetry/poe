{"id":"405153","title":"漫江冬日，得香港大风杂志主编陆丹林先生手书，赠诗奉答，兼呈柳亚子、叶恭绰、杨云史三先生","dynasty":"近现代末当代初","author":"田翠竹","text":"冻云凝墨水笼烟，塞上轻寒欲雪天。早识文名夸洛下，喜传诗礼到梅边。梦中香岛情千里，血里春光恨四年。极目万方烽火里，大风高唱一潸然。卅年南社兴亡感，万里诗名万里楼。百战河山文似虎，一江风月客如鸥。移家何必陶潜柳，浮海终须范蠡舟。流涕天涯人莫问，孤怀不尽少陵忧。"}