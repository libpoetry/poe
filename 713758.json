{"id":"713758","title":"送张超然还虞山","dynasty":"明末清初","author":"屈大均","text":"去年春上巳，送子珠江南。愿子岢峨舟，上无樯与帆。今年小寒食，送子珠江北。愿子万里身，上有双飞翼。三岁别妻孥，梦中见颜色。吴下一舂人，鸳鸯苦无力。娇女未扶床，呱呱在锦臆。游札有遗风，伯鸾所朝夕。昔家梧宫傍，今移拂水侧。言公昔浣衣，有石方且直。夫在石东耕，妇在石西织。节节皆为双，白纻充衣食。裁成一明月，皎洁终何极。"}