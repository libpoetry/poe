{"id":"1107758","title":"柳枝词十三首","dynasty":"宋","author":"司马光","text":"烟满上林春未归，三三两两雪花飞。柳条别得东皇意，映堤拂水已依依。依依高树出宫墙，摇曳青丝百尺长。愿与宣温万年树，年年岁岁奉君王。君王游豫赏青春，折柳为弮赐侍臣。莫怪长条低拂地，只缘供扫属车尘。属车隐隐远如雷，陈后愁眉久不开。杨花都不知人意，故入长门宫里来。长门宫晓未成妆，结雨萦风蔽琐窗。莫令透入华梁燕，那堪负汝更双双。双双春燕飏云霄，楚国宫深乐事饶。会待急管繁弦际，试取纤条并舞腰。舞腰缤纷长乐东，柳间怅饮送春风。请君试望邯郸道，青门袅袅彻新丰。新丰道上灞陵头，又送夫君去远游。借问柳枝能寄否，古今共有几多愁。多愁尤是别离深，折条相赠各沾襟。留住不住居人意，欲去未去行人心。行人白马去遥遥，初上金堤欲过桥。望尘不见遮人眼，苦怨无情万万条。五柳先生门乍开，宅边植杖久徘徊。陌头遥认颜光禄，诘旦先乘瘦马来。白雪虽然比絮花，艳阳不得共繁华。为君故入乌衣巷，飞舞风流谢傅家。宣阳门前三月初，家家杨柳绿藏乌。欢似白花飘荡去，忍能弃掷博山炉。"}