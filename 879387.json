{"id":"879387","title":"辛亥季冬雪中作","dynasty":"宋","author":"刘应时","text":"冻云横山风捲沙，槎牙古木鸣寒鸦。长空黯淡常如晚，烟景凄迷亦自佳。开窗未及一食顷，剪水俄倾六出花。须臾势欲包天地，粲然枯卉皆璚葩。江村景物堪入画，渔翁荡桨依枯葭。重裘肥马谁氏子，银鞍蹀躞山路斜。臞儒事业政不恶，拥书至乐何以加。团圞共向榾柮火，温然春意生吾家。不能半夜缚元济，亦懒扁舟泛若耶。洒窗入竹有馀韵，顿觉时兴清无涯。"}