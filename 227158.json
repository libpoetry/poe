{"id":"227158","title":"赠闾丘广文","dynasty":"宋代","author":"赵汝鐩","text":"奔走异轨辙，聚散水上萍。谁知风月夕，同登藕花亭。驹隙昼夜駃，尘埃鬓俱星。朋旧半埋玉，念此慨颓龄。天涯幸合席，相对谈飘零。昔别君韦布，照眼袍今青。群儿俨成行，诵书如建瓴。瞳人纷炯炯，捧斚倾绿醽。溪茹芹莼美，秋核杳梨馨。开口笑岂易，主人愁罄瓶。命仆更沽觅，痛饮俱忘形。明日又分袂，眠食加丁宁。"}