{"id":"516869","title":"秋江送别图赠临川人应召","dynasty":"明","author":"龚敩","text":"君不闻吴江秋，莼鲈之兴难淹留。又不闻楚江秋，琵琶拨尽相思愁。秋江之别不可送，今古别离只如梦。阳关三叠酒一樽，富贵功名竟何用。故乡云树长青青，故乡父老难为情。挥鞭落日一回顾，十里五里长短亭。马鸣萧萧趱行色，舟子舣船官渡侧。鹧鸪啼罢岭猿哀，目送行云一凄恻。汝之水，旴之川，秋波淡淡秋山连。离情莫为江波牵，家山一别心茫然。飞鸿满天秋色里，悲风瑟瑟中夜起。采石江边怅望人，至今万斛愁难洗。何人写此秋江图，使我一见重嗟吁。江淹之赋说不尽，离愁别怨无时无。"}