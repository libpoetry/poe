{"id":"1108325","title":"春日即事","dynasty":"宋","author":"刘过","text":"久客无人问所须，小窗翻得逐痴愚。黄昏以后酒三盏，白日之间饭两盂。谷雨笋茶俱俊美，条风杞菊竞甘腴。先贤且谓可行乐，况是平生山泽癯。出门虽是欠陶朱，便使关门亦可居。物价甚廉常食肉，佣赀极省易钞书。已安栎社如无用，若比丛林似有馀。归与未归天上事，只消如此看何如。"}