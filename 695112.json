{"id":"695112","title":"雁荡冬游四首聊纪其大者 龙湫瀑布","dynasty":"明","author":"林大春","text":"千年幽胜擅南陬，万里祥云枕碧流。气动若为丹凤舞，秋深坐使白猿愁。绝磴悬崖隐万峰，长空昨夜起蛟龙。真形化作灵岩石，嘘气犹成玉露浓。仙子何年辟洞天，手持双斧下苍烟。檐前时许金茎滴，为种华山玉井莲。石梁飞度自天台，谁复移之此地来。岁久浑如枯树色，天寒忽见野梅开。"}