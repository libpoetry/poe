{"id":"506952","title":"题竹泉石坡赠宣城钱教谕","dynasty":"明","author":"杨荣","text":"古来何人善画竹，湖州太守眉山苏。二公已去数百载，每叹绝笔人间无。此图几竿何洒落，生气潇森动寥廓。胸中不有真琅玕，笔下那能发奇作。峥嵘老石莓苔青，叩之似作金玉声。虚窦玲珑暗泉滴，深根盘结微云生。子今振铎宣城去，为拂新图写新句。梅花未发柳未生，持此聊将岁寒意。不用截取长竿钓玉璜，不用裁为律吕鸣凤凰。惟应杀青著书比班扬，广文之官虽冷夫何伤。"}