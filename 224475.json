{"id":"224475","title":"贺新郎·斜日封残雪","dynasty":"宋代","author":"吕渭老","text":"斜日封残雪。记别时、檀槽按舞，霓裳初彻。唱煞阳关留不住，桃花面皮似热。渐点点、珍珠承睫。门外潮平风席正，指佳期、共约花同折。情未忍，带双结。钗金未断肠先结。下扁舟、更有暮山千叠。别後武陵无好梦，春山子规更切。但孤坐、一帘明月。蚕共茧、花同蒂，甚人生要见，底多离别。谁念我，泪如血。"}