{"id":"1221717","title":"画山水","dynasty":"元","author":"凌云翰","text":"遥山倚天翠蛾扫，编地成丸怪天小。方诸药幻茧楮香，咫尺烟云生缥缈。依岩缚屋若不齐，人家高下清溪西。野桥终日才度马，村店傍午俄闻鸡。昔年曾过冯公岭，树木萧森葛衣冷。目中览尽千万山，始觉此身凌绝顶。邮亭夜宿天未明，仆夫惮远催早行。满前好句吟不得，今见此图同此情。南宋院人专尽局，宫中每进更筹轴。偶蒙一笑便承恩，肯信封疆日将促。江山万里开画图，妙绝更有元晖无。会须收拾入指掌，掷杖跳入壶公壶。"}