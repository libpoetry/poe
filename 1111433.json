{"id":"1111433","title":"和郑季南喜雪","dynasty":"宋","author":"阳枋","text":"心閒无绪息纷纷，看尽山头护雪云。何事被他风月恼，诗坛随分较功勋。玉树琼林万壑奇，从他乌鹊踏交枝。邵瓶无酒辜心赏，更看敲门一首诗。避地身穷道不穷，溪山好处句尤工。水仙会得人心意，妆点茅茨画轴中。青女轻抛万宝妆，梨花庭院冷无香。欲题好语觑天巧，搅尽枯儒几曲肠。天机流转一回头，览镜何须空自羞。雪尽草生春意好，人心不解漫閒愁。木火盈炉破夜阑，茅庵烘暖觉身安。骄儿鼾寝僮眠却，些子天真不奈欢。"}