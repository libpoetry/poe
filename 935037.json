{"id":"935037","title":"大雪歌","dynasty":"宋","author":"陆游","text":"若耶溪头朝暮雪，鸦鹊堕死长松折。横飞忽已平屐齿，乱点似欲妆帘缬。放翁凭阁喜欲颠，摩挲拄杖向渠说。莫辞从我上嵯峨，此景与子同清绝。银杯拌蜜非老事，石鼎煎茶且时啜。题诗但觉退笔锋，把酒未易生耳热。扶衰忍冷君勿笑，报国寸心坚似铁。渔阳上谷要一行，马蹄蹴踏河冰裂。"}