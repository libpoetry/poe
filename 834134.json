{"id":"834134","title":"沁园春 癸酉秋闱落解","dynasty":"清末民国初","author":"易顺鼎","text":"才耶命耶，缘耶分耶，何劳问天。只华年易过，悤悤十五，清班难厕，衮衮三千。下第文章，少年名字，犹累他人万口传。回头笑，把几场辛苦，当作游仙。闲来负手江边。要看尽人家上水船。尽吹吾帽落，孙山而外，让伊鞭著，祖逖之先。惨绿衣裳，愁红镫火，横笛高楼一惘然。归来也，向秋风老屋，重觅萝牵。"}