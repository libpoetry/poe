{"id":"804167","title":"朗公节帅为余营室阿城之旁筑圃数亩以资种菜作此奉谢","dynasty":"清","author":"施补华","text":"我生四十载，赁屋苕溪皋。寸土非我有，愧彼墙上蒿。蝎来走秦陇，旅舍悲寂寥。安知万里外，享此堂宇高。暖日辉重檐，微风通疏寮。白翻一渠水，翠拂千柳条。谁为经营之，大将拥节旄。高牙罗壮士，广厦留吾曹。平生九九术，宁足虚席招。正当自隗始，适馆多英髦。公家西子湖，百顷堆烟涛。楼台亦未起，惜哉戎马劳。侧想功成归，岸帻湖上桥。访公话西事，一系苕溪桡。阿城富蔬果，薄采堪盈筐。手足劳有获，食之尤味长。我既居此屋，堂户生辉光。还乞数亩地，树艺屋之旁。引水别筑渠，垒土旋成墙。帐下貔虎士，畚锸十日忙。默计斯圃成，耒耜我手将。人苋紫成列，兔葵青分行。豆棚接瓜架，络纬鸣宵凉。在昔英雄人，闭户时晦藏。辛苦学种菜，猛志仍飞扬。我固非其徒，聊辟蓁芜荒。力耕无寄托，实事求充肠。赋命况穷薄，福泽宜自量。终朝饱鱼肉，无乃天所殃。我郡勤育蚕，亦复识其方。父老倘顾问，尚能言种桑。"}