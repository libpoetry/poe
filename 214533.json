{"id":"214533","title":"念奴娇·稼翁居士","dynasty":"宋代","author":"蒋捷","text":"稼翁居士，有几多抱负，几多声价。玉立绣衣霄汉表，曾览八州风化。进退行藏，此时正要，一著高天下。黄埃扑面，不成也控羸马。人道云出无心，才离山後，岂是无心者。自古达官酣富贵，住住遭人描画。只有青门，种瓜闲客，千载传佳话。稼翁一笑，吾今亦爱吾稼。"}