{"id":"536090","title":"乐府变十九首 其一 治兵使者行当雁门太守","dynasty":"明","author":"王世贞","text":"今皇帝时，治兵使者任君繇。别驾稍迁，别驾坐府，俨若明神。大吏畏公，小吏畏民。倭奴扬帆来，疾如冲飙。杀掠吏士，奉首伏逃。任君当之，数折其骄。殷殷师鼓，任君在先。鍧鍧师金，任君在殿。止若春风，动则夏电。士女避敌走，不敢开门。任君令开门，全活千万人。生我父母，存我任君。入夜不宿，或昼辍飧。胄而拊循，挟纩一言。愿与同死，不蕲独全。贤哉我师任君，媪死不归，墨而戎绖。慈母令子，明君良臣。辑兵持服，舍车而徒。老弱奔走，巷哭旅呼。家斲一木，以像君躯。天祸王室，早就奄迷。何以祠君，姑苏台西。千秋万年，俎豆其间。"}