{"id":"1126230","title":"新岁雪示儿辈二首","dynasty":"宋","author":"曹勋","text":"改岁晴和两月悭，雨声兼闰湿长安。江梅已挟春风嫩，朔雪犹飞腊月寒。老境亟寻篝火暖，此怀不放酒瓶乾。珠幢玉蕊明心目，写入清吟异日看。政恐东皋穑事悭，晓霞拥日作平安。禽声便与和风暖，梅影潜摇碧砌寒。幽谷定迁莺啭巧，芳郊滋喜燕泥乾。吾君勤俭宽宵旰，富入仓箱亿兆看。"}