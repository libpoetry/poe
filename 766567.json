{"id":"766567","title":"齐天乐 其一 帆影","dynasty":"清","author":"黄燮清","text":"轻帆最是无情物，年年送人天末。晕入寒烟，低摇细雨，点逗青山残雪。浮空万叶。看垂似天绅，摺成湘箑。水响菰蒲，柳梢飞过片云活。扁舟浪游倦矣，算乘风素志，犹未休歇。樯远针纤，绳横线乱，穿得离肠千结。河梁赋别。但挂起斜阳，暮愁重叠。暝宿荒邮，带来江上月。"}