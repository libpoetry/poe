{"id":"683442","title":"通州署中杂兴四首","dynasty":"明","author":"王世贞","text":"潞城高望白云翔，浊酒残花兴未央。总道除书同逐客，何妨抱案且为郎。鬼神元自饶宣室，魑魅那曾止瘴乡。散地陆沈无不可，于今孤匣捲秋霜。隐隐鸣笳万木秋，聊从骋望一登楼。野夫独坐且青眼，何物穷途能白头。睥睨西山寒塞色，帆樯北斗挂河流。谁言尺五瞻天处，极目浮云迥自愁。似闻天地厌纵横，幕府秋閒白羽声。一啸玉关回万马，长驱沧海失千鲸。清时岂少安危计，薄禄谁论去就名。好买吴船春水发，向来农圃未须轻。疏风故袅挑灯坐，落月犹窥拥被吟。不谓文章真贵汝，自缘容鬓转关心。千秋未肯随扬马，五岳那能访向禽。稍待著书辞禄后，细分残日与丛林。"}