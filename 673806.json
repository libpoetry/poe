{"id":"673806","title":"龙冈为叶子赋","dynasty":"明","author":"左国玑","text":"龙冈高插青冥起，蟠根下侵太湖水。叶氏仙巢何氏留，全家真在桃源里。山间种稻湖边鱼，山人读尽山中书。青松落影琐窗户，白云拂地藏幽居。可叹南阳卧龙客，起来叱咤收英杰。风雨年年撼草庐，竟从巴蜀开王国。我亦燕郊谒帝乡，常山走老鬓如霜。何时为访仙人去，龙卧湖边万仞冈。"}