{"id":"1048228","title":"之文","dynasty":"宋","author":"韦骧","text":"薄晚出城闉，江桥渡清澈。暝投僧居宿，虚阁对圜月。收灯纳寒光，瑩净见毫末。久之未即卧，爽气爱轩豁。既眠复辗转，竟夕滩声聒。嘐嘐辨初鸣，隶报马已秣。就途诹所历，七驿皆岑绝。自兹五昏晓，寝食乃其歇。肩舁及揽辔，必步由险辍。侧身经崎岖，仰首睨嵽嵲。萦栈远如线，危处甚苕发。独榷跨不测，震足殊卼臲。履之为不疑，无乃徼幸切。缘崖瞩飞涛，尽眼喷霜雪。往往生眩转，收昐不敢瞥。间或得佳趣，终多备惊蹶。高峰撼玉枕，日射增皎洁。因以名其村，野老能指说。蘧庐尽流泉，夜响每凄咽。哀吟听猿狖，残星半明灭。边城行渐近，山势如削铁。跋历愈艰苦，气象且凋缺。萧条道旁舍，编版代瓦设。田妇负所汲，鸢肩语嘲哳。对此动叹嗟，闾里念远别。我行缘所职，期会尤慎发。指日鸠群众，乡兵谨冬阅。腰弓盈半万，著令明赏罚。颛颛觊讫事，且惮粮糗竭。唯予敢自暇，憩止养关节。所以图兼程，黾勉强羸劣。读书贵行志，王事无琐屑。致身非青云，努力乏奇烈。天涯适驰走，使指亦忝窃。何当成岁课，归奏黄金阙。解组虽未能，乞麾蕲敛拙。优游近吾土，庶便松楸谒。遐想无以止，作诗纾郁结。"}