{"id":"686184","title":"观迎春四首","dynasty":"明","author":"卢龙云","text":"翩翩队舞鼓如雷，共喜春从此日来。试看东皇司令始，条风吹雨净纤埃。东郊淑气接长干，帝里春还万户欢。几向寒梅问消息，今朝得与众同看。春到江南觉独先，蓂开三叶景初妍。阳和散作人间乐，社酒新丰美十千。登楼入望见春明，处处池塘草欲生。花胜分来笔共彩，辛盘更侑羽觞行。"}