{"id":"1123895","title":"呈宜之兄八首","dynasty":"宋","author":"赵蕃","text":"兄昔守清江，弟亦官白下。檄书几经过，铃閤奉閒暇。别来才一书，似若向兄疏。逢人问江右，说兄不敢虚。兄今得太末，去弟不数驿。弟官蛮夷中，何啻限南北。回舟德清县，期以一会面。去去不可留，岁尽多冰霰。雪抵东野县，晴值安丰车。坐定取谈兄，示以咫尺书。书中道何似，诗有林霏寄。怪其句律工，定自工夫至。弟诗吴江枫，未秋先陨风。骚人或取咏，零落鸥鸟同。兄诗楚山竹，岁晚色愈绿。譬彼朝阳桐，当令凤栖宿。"}