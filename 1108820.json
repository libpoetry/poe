{"id":"1108820","title":"海棠七首","dynasty":"宋","author":"刘克庄","text":"蜀女羞施粉，轻装爱淡红。抹涂尚年少，膏沐为谁容。范公蜀西曲，陆老剑南诗。子美渠曾道，渊材辈岂知。莫惜千银烛，频添两玉瓶。不须擂羯鼓，花睡未曾醒。一种秾纤态，三郎未必知。浪将妃子比，妃子太浓肥。神女漂红者，颠姨发赤然。年年吹洗了，未必恕今年。恰见如丹粒，俄惊似紫绵。山翁无供帐，只就落花眠。地行臣耄矣，稽首告天公。藉草千场醉，留花十日红。"}