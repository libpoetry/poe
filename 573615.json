{"id":"573615","title":"四月一日同黄君启饮高堰徐氏偶题","dynasty":"明","author":"朱升","text":"层云黯黯愁春风，昨夜子规春树东。客怀为此不肯醉，长途俗子来憧憧。鸣笛考鼓摇旌旗，射福媒利神鬼丛。乃知今日四月朔，光阴客子嗟飘蓬。前溪妇女立欲渡，长裙短衫照溪红。溪北亦有青衣士，倚阑注目停酒钟。劝君不用苦伤春，春夏生意何淡浓。北风十月吹老树，翻想此景不可逢。二贤终日酒樽同，腾踏不学商山翁。苍天无遣苍生穷，呜呼，苍天无遣苍生穷。"}