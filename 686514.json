{"id":"686514","title":"十六夜陪储太仆乔太常张光禄于朝天宫奉送王宣溪次韵二首","dynasty":"明","author":"石宝","text":"诗名争愿识苏州，老去孤桐思转幽。海气夜寒龙久卧，池冰新化凤重游。道深庄叟时论剑，兴寓天津一倚楼。春草青青春水阔，试听鸣佩绕仙洲。阳春几日遍人间，偶步春城又见山。芳草似知吾兴在，片云能共此心閒。江湖履迹闻新语，虎豹文章识旧斑。方拟御风追未得，月中时有鹤飞还。"}