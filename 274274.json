{"id":"274274","title":"沁园春·暂还寄庵，次稼轩赋齐庵韵","dynasty":"现代","author":"汪东","text":"春服裁成，杨柳依依，我归自东。喜鸡鸣相接，荒村数武，鹊巢堪并，隙地三弓。壮不如人，老犹遁世，郁郁长怀涧底松。凭阑处，但花枝左右，明月当中。邻家削玉千重。似饱看匡庐侧西峰。任蓬蒿遮径，回旋势窄，诗书塞座，吟啸天容。细检人生，刘伶堪学，莫学醒狂盖次公。还知否，契南华一语，笑指鸿濛。"}