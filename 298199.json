{"id":"298199","title":"忆旧游·鸿","dynasty":"现代","author":"傅子馀","text":"正烟横半岛，露洗遥峰，几树秋声。未解孤鸿意，剩重来趾爪，犹认分明。者番远游江海，捎破一痕青。看蜃市光回，渔滩水阔，忘了归程。飘零。更何往，爱夜渚沙眠，晓岸霜轻。又送芳洲影，怎为伊赢得，弦外深情。暮空不留哀响，怕使旅魂惊。任倦抱芦花，争枝众雀空自鸣。"}