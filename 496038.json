{"id":"496038","title":"沁园春 其五 送毛东塘经略安南","dynasty":"明","author":"夏言","text":"枢府尚书，储宫宾客，文武全才。正海国秋风，楼船遥下，沙场春日，斧钺初回。凤阙颁恩，龙墀锡宴，马首旌旗万里开。天声震，看指麾云鸟，号令风雷。炎荒朔雪周回。总只为、天王辟草莱。想定远封侯，玉关迢递，伏波为将，铜柱崔嵬。百国销兵，诸蛮纳土，干羽从容列两阶。归来日，早图形麟阁，晋位三台。"}