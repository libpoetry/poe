{"id":"260565","title":"跋武元直渔樵闲话图","dynasty":"金朝","author":"赵秉文","text":"两翁久忘世，木石以为徒。偶然相值遇，风月应指呼。废兴非吾事，胡为此区区。但觉腹中事，似落纸上图。一以我为渔，神游渺江湖。一以我为樵，梦为山泽臞。形骸随所寓，何者为真吾。尚忘彼与此，况复朝市娱。西风下落日，渡口炊烟孤。无问亦无答，长笑归来乎。"}