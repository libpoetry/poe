{"id":"980634","title":"偶得双头莲花戏作","dynasty":"宋","author":"晁说之","text":"君子不见昭仪飞燕姊妹在汉宫，同妍共丽媚赤凤，赤凤一日与俱逝长空。又不见大舅小舅兄弟专晋亦何有，兄招千里兵，弟殒一杯酒。嗟尔芙蓉芬芳姿，出水无染称瑰奇。亭亭各映清涟漪，高下浅深何不宜。尝游镜湖五月时，目极万叠青罗衣，一花独出擅朝晖。譬如神情散朗王夫人，不争铅黄桃李春。又如君子立朝廷，朋而不倚自修正。何乃反常为异失故态，比之人事那足爱。只恐横塘知我有恨处，故教绝艳相并语。莫言才气世无双，并蒂何如君看取。不然戏我坎壈此世每不偶，逢人好匹开笑口。"}