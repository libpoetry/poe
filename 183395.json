{"id":"183395","title":"刁景纯学士寄示嘉篇述前后过颍游览之乐不鄙","dynasty":"宋代","author":"苏颂","text":"昔岁寓文馆，雅志慕藩屏。尝闻近畿州，胜绝惟南颍。十年走京华，官局苦间冷。欲求一麾去，数奏囊章请。适会择兹守，乘时窃侥幸。君相宠儒林，念久贷諐眚。旋蒙左符赐，上戴天恩并。扁舟促行役，洪渠逐奔猛。飘然离尘嚣，有若出机穽。从容光景多，历览江山迥。去都时值秋，到官月逢寎。此邦信名区，民愿俗无警。昔守皆巨公，今犹蒙镇靖。非才偶承乏，继治实多幸。前贤有规模，遇事见要领。因此颇间暇，得以探物景。溪湖绕郡郭，台榭跨冈岭。春媚花百名，秋香荷十顷。野色连莽苍，水容迷渌净。虹驾逵路长，鷁泛源流永。幽寻穷胜处，登陟疲足胫。适意自留连，对人成诧逞。是时汴流阻，北客多过境。景纯罢山阴，前旆亦南骋。予逢丈人行，再拜肃襟袊。君待同舍生，抗礼均侪等。公斋荐具薄，主席奉陪鼎。馈以清淮鱼，报我龙山茗。西园复追从，继日承音謦。胸怀坦而夷，不事畦与町。杯盘命镌简，丝竹烦正订。横管教吹羌，新声赏歌郢。善谑剧笑谐，尽欢忘醉醒。自兹别经秋，多故值忧梗。七月会同轨，远臣伤吊影。交旧少经涂，酒希但虚皿。兀然坐空合，何异蛙在井。故人勤眷盼，尺书询动静。新诗三百言，斫句露锋颖。念旧起悲伤，曾游皆记省。眷予忝畴曩，被爱逾踵顶。感嘅知己心，中藏聊自儆。景纯书阁老，二纪酬申丙。当年文雅誉，久合登西省。心贪为郡乐，旌旄屡操秉。徊翔成淹留，前辈今谁并。复闻乞淮藩，早已饰归艇。南河如可棹，北渡时引颈。溪亭待清扫，宾具重消整。还当揖前尘，晤语慰悬耿。"}