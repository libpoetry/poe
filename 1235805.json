{"id":"1235805","title":"中秋二首","dynasty":"元","author":"吴景奎","text":"秋气萧条一半过，西风满眼奈愁何。登楼见月忽长啸，看剑引杯成醉歌。菽粟岂能如水火，甲兵谁为洗天河。苍生正堕颠崖里，弦管堂深列翠蛾。去岁今宵醉似泥，今年对月独眠迟。人间共挹金波爽，天上谁将玉笛吹。黄道星辰环北极，青冥风露洗南陲。银桥试问乘鸾女，仙桂谁攀第一枝。"}