{"id":"1114775","title":"寿应茶马","dynasty":"宋","author":"李曾伯","text":"自联班序简宸聪，廊庙江湖一节同。百世几人今蜀日，千年一到昔虞风。得莘渭上康时策，有伊洛间传道功。早晚为霖洗炎热，苍生俱出炭炉中。太微一宿烛鱼凫，已奏平反课转输。绿碾雨前舒凤爪，青镰雪外长龙颅。班崇东壁图书府，惠畅西夷道德涂。伫佐修壤歌六月，载铭石鼓会东都。汉昴殷箕谩拟伦，天将平治启儒真。钟英宝婺金华地，敛福铜梁玉垒民。冰壑雪山无点暑，桃溪棠荫有馀春。绵绵寿脉无穷处，一派根源在至仁。"}