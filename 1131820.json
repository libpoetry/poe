{"id":"1131820","title":"再用前韵","dynasty":"宋","author":"蔡戡","text":"东君作意欲先春，故放千林火速新。风急乱飘初眩眼，地空远望忽迷神。檐楹不动垂冰柱，庭户无声糁玉尘。留取寒光待元夕，一时灯月付游人。不用扁舟寻故友，但穿败履访邻家。雪堂归去东坡老，云驭飞来萼绿华。稚子欢呼惊柳絮，佳人疑误认梅花。出门天地俱无碍，却意江空月在沙。"}