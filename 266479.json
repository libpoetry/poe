{"id":"266479","title":"春从天上来·拟昭君词送友出塞","dynasty":"清代","author":"毛奇龄","text":"河水东流。看万里寒风，塞外惊秋。谁遣倾国，远嫁边头。辞凤辇、下龙楼。记临行上马，赐与锦带工箜篌。卸宫妆，向深深毳幕，徐换貂裘。平沙那堪晓发，似露下长门，月堕金沟。满地燕支，萎红枯紫，巧胜画笔涂勾。羡年年塞雁，归渡海岸与沙洲。愿仍还上林旧宿，同叫更筹。"}