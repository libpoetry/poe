{"id":"1253077","title":"九叹九首","dynasty":"元末明初","author":"刘基","text":"秋风起兮夕露漙。浮云沉阴兮白日昼寒。木叶落兮水泉乾。孤雁鸣兮悽以酸。揽余辔兮怅盘桓。野萧条兮行路难。豺狼骄兮狐兔顽。兰蕙死兮荆棘蕃。我欲奋飞兮无羽翰。援雅琴兮发哀弹。弦断绝兮涕汎澜。我发种种兮飒如其稀。我心伥伥兮忽若有遗。过吾不能改兮德吾不能知。往者不可悔兮来者不可期。进无益于世兮退将安归。呜呼巳矣兮吾宁不悲。天有田兮不可以耕。山有龟兮不可以知咎徵。剡蒿以为梁兮削菌以居楹。匠石却走兮工垂拊膺。登高望远兮观四瀛。水东流兮日西倾。般纷纷兮各有营。我独展转兮从夜达明。风飘飘兮扬尘。野寂寞兮无人。舟何为兮山阿，车何为兮水滨。北望楚兮东望秦。倒江河兮乱星辰。天门窈窕兮重九闉。愿有言兮远莫陈。虎豹颬颬兮为喜为瞋。横流涕兮瞻苍旻。心冯噫兮不能伸。麋有角兮龙有鳞。空山寂寥兮吾谁与邻。江无舟兮河无梁。隰有荆棘兮而无稻粱。鹰化鸠兮雀变隼。狸为貙兮龙为蚓。眷长顾兮情纡轸。九疑高兮禹穴幽。梧桐枯兮凤不留。山木惨惨兮叫鸺鹠。鸿鹄飞兮无所投。云沓沓兮雨悠悠。孰怀情兮知此愁。虎厌肉兮驺虞苦饥。獭升堂兮麒麟受羁。黄彝荐滫兮章甫承綦。箾韶屏弃兮弦筦兜离。指玉以为石兮削方以为规。天不可问兮神不可咨。繄彼之是兮而此之非。有樗在林兮有栎在馗。蓍龟孔昭兮勿远余思。今夕何夕兮天宇清。步逍遥兮仰观列星。河汉皎兮北斗横。悲风发兮候虫鸣。林鸟起兮沙鸨惊。长夜寥寥兮何人哭声。怆恍悢兮不忍听。回身入房兮泪沾缨。蛟虬偃蹇兮射虎狞。弧无弦兮车说其衡。知不可虑兮谁女令。謇淹留兮难为情。履霜思裘兮燠则弃之，临河号舟兮济而置之。不网胡鱼兮不弋胡鹄。剪薙杞梓兮索灌莽以取木。捕猫乳鼠兮佥以为仁。吠笱宵警兮行者怒瞋。弹鸾养枭兮莫知其咎。斲冰以承宫兮曷云能又。长太息兮有所思。林木动兮巢鸟悲。山有藿兮园有葵。心怀君兮君不知。秋天泬漻兮百草黄。蟪蛄悲吟兮朝荣有芳。屣履起兮独彷徨。心悠悠兮怀故乡。原有粟兮隰有禾。桂花红兮兰紫芽。凉风动兮松柏馨。流潦落兮水泉清。蔬可茹兮秫可酒。集乡里兮会亲友。坐白石兮荫苍筠。玩明月兮思古人。鱼韪渊兮狐首丘。终余生兮安所求。"}