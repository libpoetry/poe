{"id":"816428","title":"戒诗五首","dynasty":"清","author":"龚自珍","text":"蚤年撄心疾，诗境无人知。幽想杂奇悟，灵香何郁伊。忽然适康庄，吟此天日光。五岳走骄鬼，万马朝龙王。不遇善知识，安知因地孽。戒诗当有诗，如偈亦如喝。百脏发酸泪，夜涌如原泉。此泪何所从，万一诗祟焉。今誓空尔心，心灭泪亦灭。有未灭者存，何用更留迹。行年二十九，电光岂遽收。观河生百喟，何如泛虚舟。当喜我必喜，当忧我辄忧。尽此一报形，世法随沈浮。天龙为我喜，波旬为我愁。波旬尔勿愁，咒汝械汝头。律居三藏一，天龙所护持。我今戒为诗，戒律亦如之。堕落有时有，三涂报则否。舌广而音宏，天女侍前后。遍召忠孝魂，座下赐卮酒。屈曲缭戾情，千义听吾剖。"}