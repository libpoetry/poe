{"id":"1057359","title":"同杨方士弭楫圆潭漩因赋诗即事","dynasty":"宋","author":"刘弇","text":"媪神臂阴关，一水下辰卯。青玉走万岑，收来不容稍。荡为无涯津，谽谺究深窅。谁乎张嚵咽，吞嚼争一饱。复疑刺秦魄，环柱怒方拗。直前孰长驱，横骛孰侵钞。或来浩无旁，或去削如剽。长年雷车轰，尽心转蓬扫。舂容送日月，汩?乱昏晓。老蛟非无须，一掬擅囷窌。鳊鲂杂鳅虾，嬉沫佐阴傲。翩彼晋高真，羽驾殄遗狡。直下锢三泉，所补决非小。今无垂涎忧，过者色犹愀。苍波耆旧空，断石风烟老。琳宫跨崚嶒，像设俨缃缥。尔来南北帆，坐阅几飞鸟。我作六月游，未觉烦暑到。抚旧感徂迁，商功愧论报。方寸洗濯心，得君此同调。"}