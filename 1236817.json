{"id":"1236817","title":"送刘年基高士还江东，兼柬张一无二首","dynasty":"元","author":"郑元祐","text":"剑寒秋水客东归，堂上慈亲白发稀。棂具定无璊玉璏，线痕犹是紫烟衣。蜂营崖蜜花争发，鹿养春茸蕨正肥。自古山林有甘脆，何妨物色报春晖。为问江东张道士，著书还了致桑篇？江湖冷落番君老，云汉昭回象帝先。芋火夜煨霜后叶，菜庖朝汲涧中泉。相依共住知何日？孤鹤东还意惘然。"}