{"id":"781988","title":"为张建侯进士写照竣赋此赠别","dynasty":"清","author":"戴梓","text":"君拂千里尘，我破十年想。清尊侣兰膏，欢呼振林莽。老屋闭寒阴，言欢倏温朗。爰以岩廊姿，驰情烟波党。湘管招群灵，襟期搆幽爽。置君丘壑中，冥心观万象。凛然松风来，飞泉答灵响。眉端紫气开，欣欣有馀赏。嬿婉艰久羁，驾言迈西往。冰碛启朝昏，鞭风振嵣㟿。惓惓别离情，华发应增长。"}