{"id":"788799","title":"湘江静 帆影","dynasty":"清","author":"周祖同","text":"整整斜斜青草渡，隐还明惯穿芳树。才低一水，旋高半岭，便东风无主。幅幅有斜阳，只篷背、阴睛难据。冥濛片席，销魂黯然，依前认月中误。峭远湾，攲断浦，更沙堤、半身遮住。鱼庄映黑，鸥邻罩碧；又无声虚度。掩了玉人楼，人初醒，错疑天暮。看看到也，霎时不见，春江细雨。"}