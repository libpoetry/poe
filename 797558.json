{"id":"797558","title":"齐天乐 题松枝引鹤图","dynasty":"清","author":"孙云鹤","text":"长天过雨尘氛少，遥峰正衔西景。写倦黄庭，翻馀秋水，半榻茶烟人静。轻衫笠冷。趁满目烟霞，怡神适兴。万壑松涛，翠阴吹下羽衣影。翛然倚风长唳，亭亭尘外表，吟韵相应。珠树秋寒，瑶台夜永，清梦三更露警。高怀谁领。但自把松枝，引来幽径。却过前溪，为人留画境。"}