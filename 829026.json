{"id":"829026","title":"满江红 戊申二五初度","dynasty":"清末近现代初","author":"宁调元","text":"水绿山青，望绵邈、中原何极。甚一夜、西风摇落，便成畴昔。弦柱华年抛掷半，囹圄甲子消磨十。待儿时、云雾为开开，回天日。牛同皂，恨难涤。马生角，涕沾臆。看大江东去，虏氛南逼。已分功名成画饼，只今王霸空陈迹。尽千秋、黄土与安排，长埋碧。岁月迁延，倏过了、中元时节。空悔恨、花开花谢，不曾将折。帝女新添瑶瑟怨，娲皇惭补中天缺。想今生、孽果又重圆，红羊劫。骥伏枥，心更烈。虎变鼠，喉为咽。望帝城何在，匈奴未灭。浪迹东西桃梗断，闲愁千万丁香结。检从来、历史几兴亡，浑难说。独立苍茫，共千里、月明今夕。正旧恨、新愁和絮，重重相积。鸾鸟托身榛与枳，豺狼倚狈胶和漆。枕长戈、夜起问青天，天何极。填沧海，精禽石。开蜀道，五丁力。奈南风不竞，秋虫在壁。人事浮云西没易，年华逝水东归亟。数亲朋、故旧几何存，千难一。"}