{"id":"979390","title":"同刘景文登大安阁","dynasty":"宋","author":"晁补之","text":"刘侯先将军，忠义当代显。喑恶指戎虏，却走自相践。西坡坐首鼠，势蹙不得免。天怜壮士穷，有子如此鲜。清时铸农器，文字正须勉。行吟畔牢愁，愤悱亦足遣。时来蹑云梯，仰视天宇展。下俯河两涯，牛马细不辨。达生匪行怪，未用惊邑犬。官闲尚数临，閟泽要清浅。"}