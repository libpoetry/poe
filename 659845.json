{"id":"659845","title":"送草窗郑司教森","dynasty":"明","author":"林俊","text":"薄技缪投鼯鼠，颛蒙继祝螟蛉。伯仲常眉最白，交游籍眼殊青。孤烛寒光并舍，高槐绿荫连屏。千里误腾快足，九霄专养修翎。调熟曲翻别引，鼓多刃发新铏。迟回苍璧酬价，展转丹砂乞灵。独对可陈董策，晚收尚负梁经。岁俭陶瓶屡罄，德馨颜巷初铭。荏苒年翁渐迫，吾伊夜子曾停。极否终丁泰运，后凋不博秋零。芸阁香浮书带，风雩响泛铎铃。骑鹤几缠万贯，解龟续换双瓶。紫气腰间剑室，黄云马首旗亭。咨目送迎例断，遥心带鹤前汀。"}