{"id":"698795","title":"燕京四时歌 春","dynasty":"明","author":"徐祯卿","text":"天柳垂丝拂建章，银冰千片落金塘。烟花万国行人度，遥指蓬莱春日光。暑殿金泉枕碧山，清凉楼阁五台间。赤日不行葱岭北，雪花长绕玉门关。蓟门桑叶落滹沱，代北浮云鸿雁多。莫向云中传尺素，空将明月对嚬蛾。葡萄新酒泼流霞，十月燕山雪作花。天子后庭誇玉树，昭君胡服拂琵琶。"}