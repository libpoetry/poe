{"id":"750992","title":"拟元次山舂陵行","dynasty":"清","author":"柳商贤","text":"徵求日以繁，逋欠日以积。斯民丧乱余，哀哉生计拙。大户尽逃亡，小户遗单孑。可怜墟里间，往往炊烟绝。去年又歉收，亩谷不盈石。尽室一饱难，愁肠蕴百结。刺史职抚字，何以安兀臲。流离尚未定，官符下稠叠。国用有常经，敢不勤督责。频年普蠲减，朝令非甚迫。奈何期会逾，罪谴懔莫释。起视鸿雁嗷，哀哀满中泽。田园非所靳，儿女非所惜。独恨受者谁，相与增哽咽。百死余一生，那忍更摧折。朝廷鞭扑具，岂为穷黎设。况复室悬磬，鞭扑亦何益。忆昔奉简书，此邦移节钺。帝曰咨汝才，努力务存活。圣人重爱民，敢惜一官掷。私愿宽法令，起死而肉骨。庶几流亡归，稍稍复征额。民穷盗贼源，谁其鉴覆辙。流涕为此诗，輶轩尚采择。"}