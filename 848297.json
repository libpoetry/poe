{"id":"848297","title":"和十二兄五首 其二","dynasty":"宋","author":"晁冲之","text":"伯也今代豪，嗜诗如嗜酒。赋多转遒劲，语老愈深厚。尘言删不存，妙句元自有。白华忽补亡，关睢不为首。埙篪起兄弟，珠玉到朋友。吟咏九日菊，沉酣八月酎。搜剔发清新，联翩杂奇丑。详味吁谟章，用意过杨柳。但使身愈穷，未信名可朽。不知造物意，令作清庙不。"}