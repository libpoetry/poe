{"id":"432832","title":"梅园写景四首","dynasty":"近现代","author":"侯鸿鉴","text":"广筑园林凿砚泉，好留游客写吟篇。空山寂寂无猿鹤，万树梅花伴我眠。春来春去渺如烟，梅子成阴风雨绵。莫道池轩无点缀，白莲低首拜红莲。秋风生怕孤山冷，夜雨何妨栗里寒。也学当年陶靖节，黄花载酒笑相看。小亭半角树婆娑，香韵初胎雪满柯。如入深山寻邓尉，吟情画意两相摩。"}