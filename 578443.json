{"id":"578443","title":"金台别意图","dynasty":"明","author":"罗亨信","text":"荆南山水清且幽，钟英毓秀多儒流。易君抱负更磊落，翩翩文采珊瑚钩。髫年讲学郡庠里，旦夕孜孜究经史。去年折得蟾宫枝，烨烨才名动都鄙。朅来鼓箧游辟雍，桥门观听何从容。纳交得友天下士，器业日广德愈充。今春校艺南宫下，乙榜荣登倍声价。拜官典教出名藩，文星炳焕人争讶。朋簪追饯驻金台，台畔离筵迤逦开。金杯错落玉壶倒，凤笙龙管声相催。潞州昔是繁华地，俗厚民淳敦礼义。人物犹称豫让贤，山川独数壶关异。嗟人所患在为师，能习旧闻新亦知。惟学不厌诲不倦，传道解惑何难为。胡瑗昔教苏湖学，分经治事大振作。至今史传称楷模，赫赫声华俨犹昨。勉旃此去继其踪，弘开绛帐临春风。济济青衿列讲下，辨疑析难咸畅通。多君质美年方艾，志蕴经纶镇长在。暂将时雨化菁莪，廊庙需材应有待。"}