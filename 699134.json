{"id":"699134","title":"与陈汝大鳌峰宴集","dynasty":"明","author":"徐熥","text":"四郊散秋色，层台结夕阴。孤磬出丛薄，倦鸟投故林。残霞落酒杯，微月照衣襟。良朋式至止，临风谐赏心。既蜡阮生屐，复为梁父吟。■然发长啸，天外有馀音。振衣陟鳌顶，石磴何嵬峨。松阴如车盖，亭亭山之阿。深岩逗秀色，古树垂女萝。醉来穷幽壑，勃窣经危坡。孤鸿唳天际，野鸟当筵歌。人生寡良和，不饮将如何。"}