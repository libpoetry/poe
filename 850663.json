{"id":"850663","title":"溽暑","dynasty":"宋","author":"孔武仲","text":"顽云积穹苍，天宇昼沉黄。日车亦徘徊，风力软不扬。亭午犹蒸溽，汗泻如沃浆。裋褐无所投，返坐闭深房。外观俱遣绝，欲以进清凉。烦襟竟不解，号呼投空床。安得引扶摇，大鹏共翱翔。拔石移三山，回波沃扶桑。炎官丧精魄，火蛾潜遁藏。披襟阊阖畔，爽气盈衣裳。谁能守环堵，执热徒自伤。"}