{"id":"565793","title":"吁嗟篇一首","dynasty":"明","author":"黄省曾","text":"南不谈虎步客，西不语虬髯人。虬髯虎步笑紫宸，手移日月垂千春。曩时凉州日辔凌空行，长驱远驭来金城。金城有客怀故里，那堪阊阖喧钟声。蟋蟀吟当秋，熠耀待宵游。时来苾刍辈，蝉笼亦得封公侯。沧海转眼为桑田，渤澥顾得会九川。始皇误留指鹿子，秦庭皆为沐猴冠。扶苏伏剑岂足惜，白驹过隙且尽欢。哀哀刳腹臣，胡不为宋普。东里不羞傅东庑，姬郎雉经寸心苦。黑马青龙丧厥家，令人断肠雪涕歌吁嗟。"}