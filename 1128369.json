{"id":"1128369","title":"续十虫吟","dynasty":"宋","author":"舒岳祥","text":"虫有搏蝇虎，似蟢无网罟。群蝇争嘬时，潜身入其聚。蝇初玩其小，突然能攫取。生擒加面缚，不辨头翅股。蝇为人所憎，同欲畀兹虎。其奈彼实繁，日食能几许。虫有白蚁虎，食蚁功有取。大厦初落成，白蚁郛其础。日繁实有徒，岁久仆梁梠。闻尔能食之，往求数十许。纵之穴窍中，种育成生聚。食蚁既无馀，虎自缘庭户。亦复生几案，往往入筐筥。主人反厌憎，拥彗务屏去。客谓主勿然，前劳宜论叙。虫有齧桑羊，两钳如角怒。玄甲类蛣蜣，亦如龟背负。我有十亩桑，苦为渠所蠹。食必食其心，树死又飞去。不知从何来，钻凿不到处。上下开两窗，隐匿巧多路。嗟哉啄木鸟，刚吐柔不茹。虫有齧菊羊，齧脑脑则死。人谓食且尽，细察理不尔。微躯细于蝇，玄甲而利嘴。顶上一粟红，鲜明大如虮。方当四五月，苗盛新怒起。上下截其茎，于中寄生子。脑瘁子乃成，分枝从此始。种菊须摘脑，不摘分披靡。理有损而益，未用分愠喜。虫有土中狗，翼短身则长。行地如狗子，两臂健擘张。纵横成穴道，堀堁身蔽藏。握之人手中，排抉力甚强。夜飞能打人，有物凭为殃。收之入药录，虻蛭同其良。君看医师术，可谓宰相方。虫有水走马，八脚成四蹄。映日如薸叶，点点水中开。得食时争嘬，忽然各东西。天牛非觳觫，水马非駃騠。形容贵其似，瓮舞为醯鸡。虫有天水牛，两臂徒甚修。长尾龟其类，玄背鳖与俦。细评无甚似，大槩勿深求。终身混沮洳，亦与虾蛭游。或云能羽化，为蝉槐树头。清高乃如许，亦足掩前羞。虫有蝌蚪子，初化厕群鱼。鱍鱍穿绿藻，洋洋泳深蒲。俄然生臂股，去尾登泥涂。回首谓群鱼，幸来相就居。神鲤为鱼长，不肯受辱污。答云我龙种，岂与尔为徒。虫有报雨蛙，竹树能攀援。青褐随所处，肤如凝脂鲜。长颈而方颔，顾盼升高颠。久晴初得雨，清声满林园。红蕉映白日，碧苇覆清泉。幽居乐清净，饮露如风蝉。俯视虾蟆辈，迥然异凡仙。能鸣复善晦，所贵身名全。虫有摇橹郎，楚楚绿衣裳。怒目祇自躁，奋臂倚枝长。附桑寄螵蛸，亦入秘术方。折之插屋壁，经时子穰穰。竹篱疏复密，牵牛花低昂。迎风新意气，顾盼何昂藏。如逢大车辙，毅然亦敢当。不如捕鸣蝉，脆美不尔伤。"}