{"id":"1128730","title":"陪王守游明水","dynasty":"宋","author":"谢逸","text":"雨后山川秀满溪，洞门疑是辟尘犀。白沙翠竹溪光净，细草幽花野径迷。閒步禅林思蝶化，倦骑朝马听鸡啼。使君自得真消息，祖令须烦大士提。山拥云鬟扫夕霏，千林浮翠发初晞。雷音震谷朱轮转，霞影摇空綵旆飞。晓雾拂襟怜冉弱，晚风掀袂爱清微。夕阳楼上吹笳管，归骑遥瞻两塔巍。"}