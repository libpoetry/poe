{"id":"754587","title":"上袁简斋先生","dynasty":"清","author":"席佩兰","text":"慕公名字读公诗，海内人人望见迟。青眼独来幽阁里，缟衣无奈浣妆时。蓬门昨夜文星照，嘉客先期喜鹊知。愿买杭州丝五色，丝丝亲自绣袁丝。深闺柔翰学涂鸦，重荷先生借齿牙。漫拟刘惔知道蕴，直推徐淑胜秦嘉。解围敢设青绫障，执贽遥褰绛帐纱。声价自经椽笔定，扫眉笔上也生花。南极文昌应一身，幸瞻藜杖拜星辰。十年早定千秋业，片语能生四海春。诗格要烦论伪体，画图何敢秘丰神。愿公参透拈花旨，可是空王座下人。"}