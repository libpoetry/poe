{"id":"943799","title":"次韵许节推喜雪","dynasty":"宋","author":"陈造","text":"雪后缄诗送春燠，何异祠坛起祇肃。吟哦三叹思答报，几欲挥毫纸随缩。多闻实藉益者三，敬客不啻需之六。别君方看月弦下，及门仅比羊胛熟。前时为雪谒仙佛，俯伛叩神如问卜。阴阳妙由帝把握，寅亮傍赖公迪笃。死生休戚系雨晹，此柄不轻果谁属。天公欠雪如负券，得之无庸计迟速。盈尺告功遽放晴，孰谓十寒财一暴。念子诗愁替酒狂，几日风餐仍露宿。想见晨窗误月明，催汲溪泉煮山蔌。云际群峰駮粉绘，日下众壑淙哀玉。我虽越俎政无补，犹饱官饔住官屋。不嗟破履印遗趾，更免长镵斸黄独。剥啄或肯送尺书，倾箱中有麖鹿肉。遥知合围罥蹄角，惊奔窘怖彻毛骨。放麑歠羹未恝然，老子平生蔬茹足。瓶中疗饥馀白粲，瓮里度寒仍旨蓄。隐几日日面南山，捉笔时时泻悬瀑。但有赤脚侍玉川，分无散花问金粟。春前三白盛世瑞，幸此迂愚宽谴逐。朝来徙倚观稼上，宿麦泛烟青极目。佻天之功敢侥罪，含生有自如其欲。寒梅妩媚妆更新，弱柳珑璁眉上蹙。风日清妍近试灯，载路已听歌鼓腹。不辞三夜同此乐，瓮蚁妓衣预催趣。浓欢共贷家山梦，小队重按年时曲。仕逢岁稔信可喜，人任天真或为福。长翁一世文字馀，可是营生有机轴。径来同作醉乡游，聚散回头车转毂。"}