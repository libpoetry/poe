{"id":"465798","title":"新春羊寮访友","dynasty":"当代","author":"余菊庵","text":"村舍依山筑，高低杂树藏。重修途坦直，新建屋辉煌。犬觉人来吠，童迎远客忙。五十年前日，避寇来此乡。长幼五六人，扰扰挤一堂。主人不厌烦，让衾复让床。屋前每夏夜，纵横坐乘凉。和洽一家亲，欢笑谈家常。月下听虫语，看萤过短墙。于今犹历历，感慨话沧桑。幼者成老叟，长者多云亡。何幸重见君，依旧故情长。苦留食午饭，炊鸡蒸腊肠。导我游村外，清旷尘虑忘。云轻月影淡，山静荔花香。户户呈新象，春联颂吉祥。"}