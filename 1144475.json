{"id":"1144475","title":"和开元余兄儒术误身","dynasty":"宋末元初","author":"陈普","text":"安得茅茨美化流，弦歌多著武城游。文章久矣经天地，孝悌非徒淑党州。惟有命焉轲不谓，贫非病也宪何羞。曼相能使人相类，莫信诗人浪诉愁。莫逐嗟卑嗟老流，谋身先向吕宫游。力耕不怕水和旱，笃信能行貊与州。寡悔到头终得禄，不恒自古或承羞。藜羹布被君休叹，五十无闻却是愁。"}