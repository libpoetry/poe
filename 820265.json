{"id":"820265","title":"摸鱼儿  怀人","dynasty":"清末近现代初","author":"朱青长","text":"走天涯，楚江淮甸，经年都没人问。一宵能做多回梦，休待梦残人醒。春易尽，偏不著，断鸿离燕通声信。此情难忍，是恼我太深，抛伊太久，温婉变成恨。吴江外，今夕霜风正冷。雨灯剔断红晕。龙香凤嘴平分久，休把愁妆重整。留玉镜，只照我时多，共照终无分。蜀山云暝，欲写断肠书，千山万水，没地寻踪影。"}