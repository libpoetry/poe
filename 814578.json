{"id":"814578","title":"吊五妃墓十二绝句","dynasty":"清","author":"范咸","text":"明亡已历四十载，死节犹然为故明。荒冢有人频下马，真令千古气如生。天荒地老已无亲，肯为容颜自爱身。遥望中原肠断绝，伤心不独是亡人。君后相将殉社稷，虞兮未敢笑重瞳。庙廷倘使增陪祀，臣妾应教祭享同。田妃金盌留遗穴，何似贞魂聚更奇。三百年中数忠节，五人个个是男儿。可怜椎髻文身地，小字人传纪载新。却恨燕京翻泯灭，英风独显费宫人。忍把童家旧誓忘，孝陵风雨怨苍苍。芳魂若向秦淮去，正好乘潮到故乡。长恨丁宁数语馀，从容犹自整簪裾。邽西便是埋香地，三女坟应近阖闾。封题无树一孤岑，剩有儿童踯躅吟。岂是五丁开蜀道，却缘望帝哭春深。明妃无命死胡沙，青冢荒凉起暮笳。争比冰心明似月，隔江不用怨琵琶。垒垒荒坟在海滨，魂销香冷为伤神。须知不是经沟渎，绝胜要离冢畔人。又逢上巳北邙来，宿草新浇酒一杯。自古宫人斜畔土，清明可有纸钱灰。十姨庙已传讹久，参昴还应问水滨。今日官僚为表墓，五妃直可比三仁。"}