{"id":"286782","title":"己亥岁谒杜工部草堂放歌当哭","dynasty":"现代","author":"唐鼎元","text":"杜陵兀兀一布衣，置身期在唐虞墀。胸中谟猷稷与契，何止乃为丧乱诗。嫡嫡真传到山阴，犹是致主尧舜心。最下始数汉唐业，岂卜黄屋东南临。拔剑斫地作悲歌，海水为立天为劘。酒酣帻堕忽狂叫，肝胆五岳同嵯峨。唐土地，宋山河。王师未到精魂到，谁驱烈烈挥长戈。朝廷大度置河朔，谁指江淮作边幅。万世历历称公诗，二公九泉不瞑目。小子爱读二公文，岂意同逢八表昏。悯乱伤离亦有作，万里长途三百篇。哀哉此祸何所极，战场开遍南北端。碧血淋漓恣摹写，义愤激切冲危冠。堂堂江水绕城郭，数间祠宇傍修竹。二公去后谁嗣音，一千年来蹑芳躅。但望华夏旋中兴，焉沦微躯委沟壑。公有知音严与范，吾今泪落瞻谁屋。"}