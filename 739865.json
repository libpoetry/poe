{"id":"739865","title":"陇上作","dynasty":"清","author":"袁枚","text":"忆昔童孙小，曾蒙大母怜。胜衣先取抱，弱冠尚同眠。髻影红镫下，书声白发前。倚娇频索果，逃学免施鞭。敬奉先生馔，亲装稚子绵。掌珠真护惜，轩鹤望腾骞。行药常扶背，看花屡抚肩。亲邻惊宠极，姊妹妒恩偏。玉陛胪传夕，秋风榜发天。望儿终有日，道我见无年。渺渺言犹在，悠悠岁几迁。果然宫锦服，来拜墓门烟。返哺心虽急，舍饴梦已捐。恩难酬白骨，泪可到黄泉。宿草翻残照，秋山泣杜鹃。今宵华表月，莫向陇头圆。"}