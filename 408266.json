{"id":"408266","title":"次日与柱尊异舟中途遇雨相失夜后始追及之","dynasty":"近现代","author":"冯振","text":"昨日同轻舟，清诗还共赋。今朝忽异楫，孤怀谁与寤。虽无一里阻，渺若隔天路。音容苟不清，远近宁殊趣。天风忽南来，浮云暗江树。维舟青山下，急雨纷如注。雨止云亦收，君舟在何处。舟子穷追寻，舟行若飞鹜。滔滔江水流，冉冉日西暮。江干乱火明，且喜得所遇。安知是渔舟，纵横泊古渡。暗中远相索，呼叫声不住。夜久更惊疑，情怀愈急遽。相见出新诗，一笑销千虑。明旦好同行，莫再迷烟雾。"}