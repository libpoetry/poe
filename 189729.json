{"id":"189729","title":"墨竹·墨君飒飒风雨鸣","dynasty":"宋代","author":"秦观","text":"墨君飒飒风雨鸣，垂鸾舞凤翻青绶。一竿珍重几百缗，奚啻渭川三万亩。金锵玉戛空琴声，婢行奴颜谢花柳。得亭真从寂寞间，卓古高标压群丑。不须辨直致湘江，便觉满窗凉意透。挺然叶节抱风孤，顿应君子虚心受。雷迸箨龙龙欲走，樱笋纷纷徒适口。破除肉味若闻韶，王猷笑咏还依旧。藉槛湘阴净简书，接地春华幻尘垢。佛手笔端别有神，往来平安报良友。前时无偶後无继，寄宝秘灵宜永久。"}