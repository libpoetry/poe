{"id":"829361","title":"寿陈韬老及其配王夫人七十初度","dynasty":"清末近现代初","author":"陈曾寿","text":"遗直今黄发，贞元世几迁。如编周季略，莫记伯阳年。贾疏先忧切，桓经晚遇偏。不应采芝叟，长作武夷仙。岩筑孤臣老，龙潜圣学深。行藏关运会，位置费天心。丰羽存商皓，斟玄备傅箴。恭闻执业语，欢喜为沉吟。偕老同裘褐，传家祇礼诗。人称献之姊，德劭仲弓儿。去国违尊酒，攀天繫梦思。遥酬海棠宴，还约菊花期。"}