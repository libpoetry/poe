{"id":"475369","title":"露坐观星","dynasty":"明","author":"王问","text":"秋风吹衣带，凄凄生微凉。络纬啼井阑，玄蝉噪疏杨。仰观河汉间，星辰烂高张。三台明泰阶，齐色俨成行。朱鸟藩臣位，轨道向中央。此时自许箕山隐，少微含光射东畛。五斗曾经叹折腰，归扫松筠伴蝼蚓。萝屋柴门逐浦沙，具区之上几千家。楂头每斫银丝脍，圃内常生五色瓜。绮错沟塍桑竹映，山中岂解歌尧舜。万树桃花洞口迷，春来莫遣渔郎问。"}