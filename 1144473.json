{"id":"1144473","title":"呈县尹","dynasty":"宋末元初","author":"陈普","text":"生贤造物意何仁，一本从来只为民。择取易中五阳卦，要令到处四时春。黄扉紫闼终行志，碧水丹山且爱人。满县栽花祇悦目，桑麻雨露是公真。富贵能无不俛眉，太玄久作覆瓿资。柴荆昼刻声何驶，芹草春风浪已披。似此深心宁为己，其如浅学谬蒙知。位无大小心惟一，已是当年吐哺时。"}