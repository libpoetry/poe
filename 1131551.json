{"id":"1131551","title":"松斋秋咏次黄存之韵七首","dynasty":"宋","author":"裘万顷","text":"少年有策志平戎，心事今成一老翁。蜀客款门茶未了，防秋又说枣儿红。西风黄叶埽空庭，舞鹤翩翩堕雪翎。一阵清风通鼻观，木犀亭下读骚经。牵牛引蔓上东篱，气肃清商雨过时。人意若随天意好，秋光又到菊花枝。闭门思古或伤今，每有诗来默契心。纸上不须评巧拙，尧夫只是静中吟。闲中无辱亦无荣，案上图书有课程。静对秋花香默默，晚风休送乱蝉鸣。据梧枝策事纷纭，楼上看山对晚曛。纵是楼无山色远，只如小米画烟云。无事萦心昼掩扉，松风度曲入琴徽。登高老矣兴犹在，塞上秋风战马肥。"}