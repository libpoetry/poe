{"id":"688011","title":"题画","dynasty":"明","author":"成鹫","text":"浓阴覆石数家村，断涧通桥曲绕门。拟借此间添结屋，经年车马不闻喧。深深结屋无人到，面面开窗见月明。过客不须频借问，百花香里读书声。白石苍苔坐默然，桃花开落自年年。相逢指点居山乐，水满清溪月满天。风静波恬一叶轻，丝纶高捲待潮生。沧浪歌罢浑无事，抱膝閒听瀑布声。扁舟移棹访仙源，策杖归来日欲昏。咫尺家园隔烟雨，山城临水未关门。石桥风雨少人行，江上征舠挂席轻。何似幽人睡方足，闭门欹枕听泉声。野人家住寒山下，雪重茅檐树低亚。得句吟来风满林，踏花归去香随马。"}