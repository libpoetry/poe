{"id":"640082","title":"繁昌夹","dynasty":"明","author":"汪广洋","text":"繁昌夹，繁昌夹口江流狭。波涛汹汹云冥冥，芦苇萧萧风飒飒。棹郎三日无北风，背牵百丈行泽中。前歌未断后歌发，野烟孤没惊飞鸿。繁昌夹流深几许，繁昌人民夹前住。苦竹截篙芦缚舟，打鱼烧山自成趣。人生处世何为荣，一褐足以安其生。但得有溪可渔有土可耕，何用出入誇肥轻。君不闻五陵公子多豪举，甲第连云耀飞翥。朝闻鼍鼓击春风，暮见彤扉锁秋雨。"}