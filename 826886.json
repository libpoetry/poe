{"id":"826886","title":"霓裳中序第一·城东人家艺菊得异种，花径尺有咫，重跗叠鄂，赪若明霞，余瓣四垂，蹁跹尽态，名曰羽衣舞。龙伯欲以此调写之，未数日遽即世。霜腴既槁，露迹同晞，乃为补题，并寄哀愫","dynasty":"清末近现代初","author":"金兆蕃","text":"神山正怨极。幻落秋篱簪未得。红艳亭亭似昔。又倦亸舞鬟，娇留仙褶。轻鸿浅立。证断钗寒圃重谪。惊秾丽，拂珊倚玉，奈此好颜色。萧瑟。暮年词笔。试想像、琼葩径尺。西风催送过翼。笛碎愁心，酒酹吟魄。耐霜霜更急。展锦字残红泪湿。琼楼夜，霓裳重按，念我酒垆侧。"}