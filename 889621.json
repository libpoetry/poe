{"id":"889621","title":"寄题鲍昌朝足轩","dynasty":"宋","author":"吴芾","text":"江南有散人，几年卧草野。破甑馀尘埃，衡门绝车马。倘非义所安，一介不取舍。辟轩穷巷间，此意非满假。虽云外不足，中有至足者。道义辈古人，文章播天下。一点浩然气，万象资陶冶。持此复何求，酣歌对盏斝。吁哉箪瓢乐，千古一回也。先生于此时，卓然秉大雅。顾我愧高风，亦忝诗酒社。何当登此轩，抵掌共披写。"}