{"id":"1105538","title":"幽居三咏 脩竹","dynasty":"宋","author":"王十朋","text":"我得家传好此君，剩栽干挺拂青云。尘埃不扫自然去，风月有馀谁可分。万箨苍龙春后见，满轩鸣玉夜深闻。时时助我毫端兴，宜与江山共策勋。兵火回头二十年，吾家此树实青毡。儿时尚及见封植，乱后那知独保全。虽荷生成能蓊郁，不轻剪拂岂团圆。主翁不忍加斤斧，旧物于人最可怜。"}