{"id":"812098","title":"闺人养疴辞","dynasty":"清","author":"孙原湘","text":"工愁善病女相如，暂徙瑶斋检道书。一缕药烟清似水，云屏隔断广寒居。小庭花木费平章，终日琴鸣古研旁。却下水晶帘一扇，仙肌冰雪自生凉。南窗置榻北窗宽，一曲书廊镜槛安。那有红尘飞得到，绿芭蕉映雪阑干。双扉閒锁一阶苔，屈膝铜铺昼不开。只有常娥推不去，夜深远近小窗来。刺铜清影拂帘长，鼎沸松风药透香。亲把银匙调一过，同心甘苦愿分尝。暂废椒花格律新，绕床书卷尚逡巡。卧中听得秦嘉咏，一字推敲又损神。竹床冰簟镇相亲，吟瘦身看病瘦身。听说莲塘遭雨打，今年花更瘦于人。疏云先作一分秋，添得窗棂绿更幽。几点雨弹凉叶上，红心枯草又新抽。隔年情事记分明，雪椀冰盘夜话清。昨日到门亲听得，小鬟偷学诵诗声。妆楼昼静屦聋无，画稿丛残墨未枯。等月再生人病起，拜双星夜玉梯扶。"}