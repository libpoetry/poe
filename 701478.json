{"id":"701478","title":"修复粤洲草堂经始桃源坞四首","dynasty":"明","author":"黄佐","text":"草堂修旧业，凿翠向高城。俯首嗟人境，冥心谢世情。山从疏树众，江入大荒平。隐几云霞里，脩然得此生。桃源初小筑，茆屋可衰翁。井市锥刀外，生涯一亩中。乔林闻独鸟，幽谷送长风。朋好今如此，清尊谁与同。日明花外路，雨长竹间泉。隔谷难逃俗，依山自觉仙。功名归坠甑，宇宙入浮烟。已悟逍遥化，从今结静缘。排闼分青嶂，充庭尽绿柯。敛神知日永，高步觉天多。返照满城郭，孤烟生薜萝。到家三舍近，尘土竟如何。"}