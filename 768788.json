{"id":"768788","title":"金缕曲 其一 春雨连绵桃花落尽忽忆去年今日姚小春集同人作皋亭之游今小春去都中一载矣黄昏不寐怅然久之挑灯为谱三痊并寄小春","dynasty":"清","author":"赵庆熹","text":"春色今年又。怪无端、东风多事，绿波吹皱。眼底桃花都不见，但见枝枝杨柳。忽忆到、别离时候。蜡屐雨声催不止，两三杯、上马河桥酒。君欲去，掉头走。黄沙射猎然乎否。误人生、少年侠气，儒冠依旧。门外雷声车似水，多少公卿拍手。中有个、书生两袖。我亦青衫真困绝，病毛锥、聊代谈天口。君击筑，我敲缶。"}