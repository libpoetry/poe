{"id":"835185","title":"水龙吟 六月四日顾鹤逸、金心兰、吴昌硕、曹君直招同云间和尚饯余于虎邱，谱此留别","dynasty":"清末民国初","author":"冒广生","text":"惨然醉不成欢，酒杯都向君前尽。飞鸿杳杳，碧城何许，南来都无准。昨夜星辰，檀郎谢女，春眠方稳。甚七条弦上，声声变徵，曷不唱风波定。十载抛残玉轸。怨芳尘泪珠难忍。感时惜别，思量不似，者番凄紧。后日湖山，舞裙歌屐，欢踪难问。怕重逢换了，翠尊银烛，旧潘郎鬓。"}