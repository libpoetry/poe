{"id":"307919","title":"台城路·龙思鹤丈属题璇玑图，图为管仲姬书，仇十洲绘","dynasty":"现代","author":"詹安泰","text":"十年望断关山路，情伤去人归未。瞥眼春空，摇风影瘦，几度斜阳红腻。机丝自理。又古月窥帘，坠欢扶起。百结回文，串将心愿绵纹细。相逢更谁与问，惊魂零落处，痕染纤指。艳劫长留，奇情不老，千古梦萦佳丽。荒天万里。秖一幅生绡，客愁能洗。定有幽灵，试呼图画里。"}