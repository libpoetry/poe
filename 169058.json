{"id":"169058","title":"送魏衍移沛","dynasty":"宋代","author":"陈师道","text":"积雨断行路，重江未安流。胡为冒艰险，迫此米帛谋。岁晏风作横，未宽为子忧。卒然托异县，所得如所求。主人如古人，待士礼亦优。人情乐新知，岂不怀旧丘。我贫无四壁，爱尔胡能留。子也尚不容，吾代诸公羞。勿云百田远，已作千山愁。念子舍我去，谁复从我游。诸石吾未识，因子卜可不。能此已可尚，终焉致绸缪。"}