{"id":"1111206","title":"劝农毕事呈同官","dynasty":"宋","author":"许及之","text":"偶遵令甲得劭农，词鄙唯期与俗通。乍可催科成政拙，且须忧国愿年丰。与民三载幸相亲，试邑何功得庇身。他日去思无可纪，较量惟只有清贫。扶犁感尔陇头人，自古民生合在勤。五斗空餐惭令尹，可怜无补及毫分。艰难功业属皇家，每为农桑下诏多。滥抚一同何补报，祇先劝课未皇他。"}