{"id":"1225152","title":"北方巫者降神歌","dynasty":"元","author":"吴莱","text":"天深洞房月漆黑，巫女击鼓唱歌发。高梁铁镫悬半空，塞向墐户迹不通。酒肉滂沱静几席，筝琶朋掯凄霜风。暗中铿然那敢触，塞外祅神唤来速。陇坻水草肥马群，门巷光辉耀狼纛。举家侧耳听语言，出无入有凌昆崙。妖狐声音共叫啸，健鹘影势同飞翻。瓯脱故王大猎处，燕支废碛黄沙树。休屠收像接秦宫，于阗请騧开汉路。古今世事一渺茫，楚禨越女几灾祥。是邪非邪降灵场？麒麟被发跨大荒。"}