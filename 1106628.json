{"id":"1106628","title":"挽黄忠臣二首","dynasty":"宋","author":"王庭圭","text":"忆昔相逢子少年，诗书从我日磨研。平生极力欲推挽，世事惊人忽变迁。未辩嘘枯送天上，忍收遗骨葬江边。双亲白发终身恨，不见青衫落眼前。书报登科墨未乾，已闻吊客在门阑。只传金榜升华省，不得丹梯上广寒。赋就两番随计吏，花开一日遍长安。谁知鬼录南宫籍，却作修文地下官。"}