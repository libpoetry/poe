{"id":"523063","title":"苦雨后篇","dynasty":"明","author":"李梦阳","text":"小儿?哑始学语，育之后屋逢今雨。包裹移置夜我旁，儿惊屡叫安之乳。霆雷虩虩屋瓦震，疾电绕床乱走鼠。大儿明农隔城住，即有缓急谁视汝。旦日报至心则降，雨未伤人伤稷黍。前时三月点雨无，大儿忧色禾半枯。日日望雨雨反荼，荡然畎亩为江湖。天晴微风波水动，沟渠四注长河涌。明晦反覆何代无，嘱儿更备宜秋种。"}