{"id":"739977","title":"哭芝山 其二","dynasty":"清","author":"邵齐焘","text":"茫茫十年别，相思各天涯。祇谓川路遥，讵期死生乖。存不游一涂，没不抚尔骸。修短诚有期，难为故人怀。况子抱不测，憔悴委穷埃。严霜一以零，微藿无全荄。孤魂飘异香，零落重我哀。念昔少年日，结契在金阶。达识祛所滞，清言意多谐。誓同影与形，投分异群侪。欢娱几何时，逝景不我回。痛哉山阳笛，已矣令心摧。"}