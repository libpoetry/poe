{"id":"962124","title":"昔游诗十五首 其十二","dynasty":"宋","author":"姜夔","text":"濠梁四无山，坡陁亘长野。吾披紫茸毡，纵饮面无赭。自矜意气豪，敢骑雪中马。行行逆风去，初亦略沾洒。疾风吹大片，忽若乱飘瓦。侧身当其冲，丝鞚袖中把。重围万箭急，驰突更叱咤。酒力不支吾，数里进一斝。燎茅烘湿衣，客有见留者。徘徊望神州，沈叹英雄寡。"}