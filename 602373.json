{"id":"602373","title":"九日舟中独酌醉后放歌怀海内诸子","dynasty":"明","author":"陈履","text":"九月九日古登高，龙山酣酒桓温豪。孟嘉落帽忒疏放，坐中宾佐谁为曹。藐予狂生岭南子，浊世虚蒙挂牙齿。仲举元龙知是谁，疑我前身俊兄弟。三秋摇旆出燕关，万里乘槎犯斗还。重九开尊醉篷底，何须谢屐跻东山。东山一卧不复起，当世风流今已矣。且呼斗酒问青天，往代英雄谁不死。曾闻崔颢恣遨游，挥手题诗黄鹤楼。谪仙自号青莲客，一曲高歌鹦鹉洲。高楼芳洲在何处，黄鹄矶边汉阳树。二人远去不可招，使我思之泪如雨。泪如雨兮且复收，今人未少古人俦。屠生少年起东海，英气勃勃淩高秋。挥毫尽扫青天色，开口一吐黄河流。更有新安老司马，八斗文章压华夏。方郎眼中空一代，肩视司马非流亚。娄东二美迥不群，翩翩文采上淩云。蓝田璧玉连城价，延津宝剑七星文。嗟余岭表多才美，罗浮崔嵬矗南纪。黎君桥梓欧博士，并奋鹏抟击溟水。旋忆宛陵梅鼎生，岿然五岳相峥嵘。灵蛇独握一日惊，阳春白雪时孤鸣。冯生开之友君典，傲睨乾坤同偃蹇。江淹彩笔频入梦，万丈虹光碧空见。更闻士龙出云间，狭视海内卑尘寰。二张吴下称竞爽，随风吐玉声珊珊。柱史司勋最奇绝，并建旗鼓齐登坛。扶舆閒气属诸子，吁嗟逸驾谁能攀。执鞭长跪余下走，安得佳辰一一握手开心颜。"}