{"id":"231543","title":"题三教三隐三仙三贤画轴","dynasty":"宋代","author":"释善珍","text":"瞿昙李耳东家丘，不生虞夏生衰周。世乱杀夺无时休，佛现身作大慈舟。老务静治销戈矛，孔以笔诛著春秋。学佛亦有绝世流，学老曾见飞升不。晨后三人师孔氏，气节虽同穷达异。渊明不仕义熙岁，倾家酿秫供一醉。翰林谪仙与苏二，卒以蛾眉招众忌。脱靴偶忤高力士，触拨玉环良细事。谁知绍述丞相嗔，铜驼陌上荒荆榛。僧伽拥扶度鲸海，虑酋过坟禁樵採，使我掩卷增感慨。"}