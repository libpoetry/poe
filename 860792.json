{"id":"860792","title":"李彦泽从余求卫公兵法","dynasty":"宋","author":"王灼","text":"卫公少时已知兵，坐谈压倒韩擒虎。一朝委事虬须帝，南歼荆盗北锄虏。出其绪馀教君集，犹谓四夷莫予侮。乃知机略妙无比，攻城破阵一仰俯。当时传公挟异术，云祲孤虚自默数。可怜痴儿尚诡怪，至作齐东野人语。我家旧畜公遗书，片段飘零十得五。开囊取拾送君读，想见明窗口如鼓。玉舆消息渺吴越，铁骑纵横暗江浦。学成出去清胡尘，莫道儒生不能武。"}