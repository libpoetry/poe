{"id":"720618","title":"高山流水  王惠州生日","dynasty":"明末清初","author":"屈大均","text":"一麾出守向南禺。似坡仙、处处西湖。玉局是前身，炎方散吏斯须。长庚客、白玉仙儒，神交汝。相见罗浮四百，秘授阴符。待蓬莱罢相，把臂在虚无。寰宇。寒帷且名郡，当盛暑、泛菂浮菰。玉轸按南薰，一曲早慰来苏。沐清凉、长在冰壶。时飞啸，声共惊泉九十，喷薄杉梧。恁风流岂羡，庄老与天徒。"}