{"id":"251974","title":"敦煌石窟歌","dynasty":"现代","author":"邱登成","text":"莫高千窟列鸣沙，崖壁纷披五色霞。胡杨翠荫阁道外，九层楼接日光华。畴昔天汉飞云鹄，凿空丝路连天竺。西土释教辗转来，佛陀菩萨尽端穆。流风衍曼汇斯地，沙门乐僔悉精义。建元二年至沙岭，依山开洞为窟寺。佛光飙举欲掞天，踵事增华相追攀。鸠工匠心同造化，绚然斑彩出琅嬛。五凉典式法西域，唐风猎猎飏飞仙。千佛弘宣众妙该，梵音袅袅涤灵台。讵知元明沉埋后，万古黄沙扫不开。佛法无边天地小，洞开忽见连城宝。寇盗纷纷来觊觎，藏经捆载知多少。爰叟亦此长研摩，忘情剥离挥汗多。摹成壁画惊宇内，是非今日更云何。其时上国犹泱泱，祗无一轨继三唐。我伫石室百感生，于嗟桑海心茫茫。"}