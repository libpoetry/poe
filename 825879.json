{"id":"825879","title":"侗伯立之立庵同出观荷","dynasty":"清末近现代初","author":"郑孝胥","text":"伏中伏处动累日，乘兴追凉忽同出。荷塘联袂一延伫，红衣离披杂莲实。夕阳略波弄金彩，西眺南开极蒙密。水乡渺渺入无际，安得扁舟逐明瑟。旋过湖墅荫高柳，脱帽恣谈苦难毕。餦餭乳酪甚嘉惠，渴吻得之加纵轶。论诗奋欲扫尘语，去就案头先涤笔。"}