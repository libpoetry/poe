{"id":"1114543","title":"游野航次元应韵三首","dynasty":"宋","author":"李流谦","text":"平地坐我帆樯中，翠峰出没工为容。轻鸥舞晴沙照影，苍蛟吼浪雪薄胸。渔舠系月江一曲，樵斧斫云山几重。诗翁忽来吐佳句，物色才情元一宗。日落未落空明中，琉璃夜色开天容。一江不浣清净目，百榼能平碨磊胸。神山在前若可到，江妃去人无数重。锦袍酌酒醉起舞，跨鲸仙人乃吾宗。挂起西窗横笛中，白鹭亦有佳客容。江风脱帻吹短发，明月入户窥愁胸。只须茅茨补疏漏，安用楼观相复重。人生趣尚各天性，古人愿识韩朝宗。"}