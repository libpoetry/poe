{"id":"509054","title":"戊子十月五日与镇守太监陈公巡抚都宪陈公总兵都督冯公游端州七星岩","dynasty":"明","author":"韩雍","text":"二气初荡摩，精华巧融结。清浊既分判，崆峒见岩穴。初登觉幽深，旁转更高洁。嶙峋起玉桂，缭绕垂綵缬。寒溜浮空明，巨石罗曲折。逢逢击地鼓，洪响不外泄。乃知化工神，难与俗儒说。丹青笔虽妙，谁能写奇绝。良辰羽书稀，聊此一怡悦。辱我同心友，款留出佳设。坐久毛骨寒，恍如在冰雪。举觞劝满饮，浩歌激壮烈。丈夫感知遇，图报心孔切。所愧才德荒，弗能继前哲。正谊不谋利，临事秉大节。仰视苍苍天，此心誓如铁。"}