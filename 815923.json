{"id":"815923","title":"沁园春三首","dynasty":"清","author":"高士奇","text":"满径蓬蒿，四壁萧条，车骑谁来。讶瀛洲太史，退朝偶过，应门稚子，启户惊猜。佩隐金鱼，马嘶玉勒，为问高生奚往哉。长安市，向故人索米，古寺寻梅。情深久坐茆斋，把破卷残书手自开。笑疏狂风味，室无长物，羁栖景况，席已生埃。微雪初晴，轻寒向晚，未忍留题凤字回。归时候，感嗣宗青眼，频顾吾侪。问讯东郊，尺五城阴，名园乍开。甚药栏绕处，未移湘竹，花源寻后，不数江梅。一种风流，先春占了，社酒旗边红杏媒。丝丝里，见亭亭楼榭，曲曲池台。此中肯放徘徊，便随意逍遥石径苔。看拖条筇杖，玉阶催去，穿双笱屐，瑶圃才回。多少骚人，孙弘座上，吟尽江豪吐凤才。飞绵好，待夔龙携手，捲过尘埃。如此长条，几度看他，缭云绾烟。向平皋婀娜，半藏绣祺，回廊窈窕，斜嵌雕栏。染得鹅黄，蘸些鸭绿，最爱惺忪澹沲天。横塘外，听春游系马，嘶遍华鞯。还思步屧悠然，须记取红桥雁齿边。正轩窗四面，安排笔格，堤沙一道，检点芸编。退食黄扉，从容花底，又见林梢月影鲜。追随处，胜东山丝竹，谢传当年。"}