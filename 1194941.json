{"id":"1194941","title":"菩萨蛮","dynasty":"唐","author":"欧阳炯","text":"晓来中酒和春睡，四支无力云鬟坠。斜卧脸波春，玉郎休恼人。日高犹未起，为恋鸳鸯被。鹦鹉语金笼，道儿还是慵。红炉煖阁佳人睡，隔帘飞雪添寒气。小院奏笙歌，香风簇绮罗。酒倾金盏满，兰烛重开宴。公子醉如泥，天街闻马嘶。翠眉双脸新妆薄，幽闺斜卷青罗幕。寒食百花时，红繁香满枝。双双梁燕语，蝶舞相随去。肠断正思君，闲眠冷绣茵。画屏绣阁三秋雨，香唇腻脸偎人语。语罢欲天明，娇多梦不成。晓街钟鼓绝，嗔道如今别。特地气长吁，倚屏弹泪珠。"}