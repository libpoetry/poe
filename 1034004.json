{"id":"1034004","title":"留守参政大资范公余同年进士往岁帅桂林题刻最多四方传之暇日尝与同寮遍观因即公所名壶天观题数语","dynasty":"宋","author":"戴复古","text":"宣政喜边功，隆兑筑州县。程公自名岩，刻石记所建。得既不偿费，中兴弃不缮。诞谩磨崖辞，当日妄誇衒。英英石湖仙，改作壶天观。壁间三大字，庄重如峨弁。诗文鸾鹤音，笔势龙蛇变。登高瞰洞户，漓水澄如练。胜概耸灵台，遐观起三叹。玲珑二十四，妙墨镌题遍。我来为拂尘，端若侍颜面。邦人颂遗爱，寿骨癯且健。今坐玉麟堂，安得使之见。"}