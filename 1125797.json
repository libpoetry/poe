{"id":"1125797","title":"追和紫霞翁记梦二首","dynasty":"宋","author":"郭祥正","text":"乘云亲到紫皇家，不是人间旧物华。四座散香春结盖，一墀栽玉晓生花。入盘仙李皆含露，出鼎騠金尚带砂。偶对吟笺追昔事，犹疑鸾凤数行斜。笑上蓬莱第一山，葱苍半落有无间。金云璧月夜何永，玉殿珠楼人斗閒。五岳已能超险路，九天从此造玄关。回头为问桃源客，底事鸡鸣便欲还。"}