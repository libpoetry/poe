{"id":"156645","title":"花心动·春欲来时","dynasty":"宋代","author":"王诜","text":"春欲来时，看雪里、新梅品流珍绝。气韵楚江，颜色中央，数朵巧镕香蜡。嫩苞珠泪圆金烛，娇腮润、蜂房微缺。画栏悄，佳人道妆，醉吟风月。淡白轻红谩说。算何事、东君用心偏别。赋与异姿，添与清香，堪向苦寒时节。但教开后金尊满，休惆怅、落时歌阕。断肠也，繁枝为谁赠折。"}