{"id":"1114049","title":"秋日奉陪王丰甫许子大康平仲游贤沙宿凤池登升山偶成二首","dynasty":"宋","author":"李纲","text":"飞来耸翠一峰孤，凤沼幽深若画图。钓艇谢亡难复契，弹琴颖在且相娱。心闲自与亲泉石，车稳何妨载酒壶。万壑千岩争竞处，不须惆怅忆东吴。追陪杖屦极幽寻，共宿精庐上翠岑。凤鸟不来空碧沼，仙人已去得黄金。月林散影琼瑶碎，烟水澄光组练深。欲把诗篇与收拾，登临谁会此时心。"}