{"id":"924787","title":"奉使契丹二十八首 燕山","dynasty":"宋","author":"苏辙","text":"燕山如长蛇，千里限夷汉。首衔西山麓，尾挂东海岸。中开哆箕毕，末路牵一线。却顾沙漠平，南来独飞雁。居民异风气，自古习耕战。上论召公奭，礼乐比姬旦。次称望诸君，术略亚狐管。子丹号无策，亦数游侠冠。割弃何人斯，腥臊久不浣。哀哉汉唐馀，左衽今已半。玉帛非足云，子女罹蹈践。区区用戎索，久尔縻郡县。从来帝王师，要在侮亡乱。攻坚甚攻玉，乘瑕易冰泮。中原但常治，敌势要自变。会当挽天河，洗此生齿万。"}