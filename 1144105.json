{"id":"1144105","title":"读魏鹤山先生渠阳集五首","dynasty":"宋末元初","author":"方回","text":"登门四十九年多，细读公书百遍过。今岁摘抄靖州作，遁翁堪配不传轲。濂翁传到紫阳朱，复见嘉端此大儒。一论道原一原道，他求伦拟汉唐无。汉唐台阁画功臣，何似宣尼从祀人。欲绘两贤继张吕，临邛魏老建安真。投荒弥远凶徒炽，出督清之狡计行。得柄欺君例如此，国亡徒剩正人名。瀛登湘渡偶皆同，一了乾坤此两翁。前后身吾虽未信，俱遭权孽肆奸凶。"}