{"id":"1028018","title":"玉版鲊次陆子元郎中韵","dynasty":"宋","author":"楼钥","text":"鲟黄不减鲸与鳣，逆风鼓鬣喷腥涎。渔人不顾浪如山，谈笑坐致扁舟前。一钩香饵不得去，何用大网相萦缠。挥刀纷纭脔肉骨，巨口噞喁诚可怜。珍鲊万瓮不论钱，头颅万里赪行肩。星郎日参玉版禅，颇厌蔬食供盘筵。尚书亲作孟宗寄，坐觉匕箸生春妍。却笑多事张茂先，光怪异说空千年。"}