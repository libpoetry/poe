{"id":"788898","title":"西湖月 本意","dynasty":"清","author":"孙鼎臣","text":"平湖滟潋寒光，浸十里长堤，晶莹如许。藕花香满，三更画舫，一枝柔橹。柳汀芦溆外，暗照见、鸳鸯双宿处。但怪得，隐隐歌声，渐入段家桥路。罗裳乍倚西风，便忘了湖中，一天秋露。彩云休散，还愁寂静，白鸥无主。采菱人去远，尚暗想、凌波前日步。剩萧瑟、蟹火渔灯，夜深来去。"}