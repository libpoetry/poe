{"id":"744582","title":"恭和御制观海元韵","dynasty":"清","author":"觉罗桂芳","text":"东海渺无际，空濛接九旻。层楼吞灏气，大地绝苍垠。浪稳蛟龙静，航通玉帛陈。纳川情并效，向若轨堪循。嘘蜃还成市，翔乌不待晨。沙明潮应月，苔润石知春。已息阳侯阵，谁扶飓母轮。蓬莱真咫尺，岛屿一微尘。鹏路盘青霭，鳌峰耸碧珣。荡空云鹤影，泛棹斗牛津。作赋曾工木，求丹欲笑秦。披图书是玉，放眼界为银。鲽献能怀德，鲛输已化嚣。边铺霞锦烂，面拭镜光新。旋吉依秋节，流观仰帝巡。添筹颂黄屋，万象尽含淳。"}