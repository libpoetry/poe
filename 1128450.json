{"id":"1128450","title":"卫卿叔自青旸寄诗一卷以饮酒果核殽味烹茶斋戒清修伤时等为题皆纪一时之事凡十七首为报","dynasty":"宋","author":"葛立方","text":"自叹杖头无孔方，头上貂蝉乏金黄。醉乡遥遥道路长，傲窗新酿汲新凉。指点银瓶难索尝，空教金缕唱秋娘。遥想玳席行觞忙，绣段装帘筛妙香。梦熟有时归故乡，赐我屈卮浇客肠。不堪羁寓天一方，无心佩紫兼怀黄。侍酒无由道路长，如意至今质西凉。箬溪竹叶傥许尝，艺色何须留窈娘。缅怀星郎抛令忙，席上微闻鸡舌香。支颐腾腾之醉乡，惟有曲生可娱肠。席中珍核来异方，乌椑正绿金枨黄。大谷消梨紫蒂长，蒲萄马乳堆西凉。深秋杨梅有何尝，罗浮定逢何二娘。洞庭霜橘苞苴忙，吴姬手擘三日香。可怜犹子留他乡，终日忍饥如龟肠。阔展食前一丈方，羔儿酿酒鹅儿黄。千里莼羹紫丝长，乳肫丰贮琉璃凉。䓑齑豆粥得并尝，尊前何用绿珠娘。貊炙羌煮庖厨忙，碗面浓封龙脑香。鲁卫勾吴莫誇乡，南北两烹慰中肠。客居贫病医无方，忍饥面作瞿昙黄。枫叶萧萧风阵长，东厢曝背资沧凉。邻家有酒难偷尝，草书正藉公孙娘。家家刈熟畦丁忙，有口不识云子香。令我驰神青旸乡，杯粟有时来实肠。金杯制宅初奠方，夏木阴阴啭鹂黄。紫丝步障百里长，鱼轩象服池阁凉。笙歌嘈杂闻未尝，何止一曲杜韦娘。珠屦玳簪迎送忙，罗帏绣幕围风香。须臾料理龙阳乡，木奴千头可充肠。灵芽胯底棋局方，茗碗班班金粟黄。食罢煮香消日长，莫遣姜盐资胃凉。廪君所嫉裴不尝，谁是纤纤捧碗娘。识取真腴那得忙，不是沙溪不入香。可须臾醉无何乡，甘脆肥浓能腐肠。纸窗蒲团竹几方，清晓聊翻经卷黄。禅心无累须眉长，坐回热恼生清凉。月六腥膻口不尝，眼静不觑登伽娘。名利从渠朝市忙，象口轻飘柏子香。菰莼大嚼蜻蛙乡，不教黎苋徒集肠。淮南空说枕中方，鬼物岂解为金黄。虎龙自卫策最长，身阅寒暑无炎凉。王母蟠桃端可尝，何必更值王卮娘。日月跳丸那觉忙，口中自有芝朮香。云装羽帔入仙乡，为公洗髓兼浣肠。玉轪华芝今省方，西风索索吹伞黄。汴京宫阙秋草长，望风屑涕心凄凉。袭粲用命嗟何尝，义军谁是竹园娘。黠羌何事追奔忙，大似浓薰返魂香。清跸何时还都乡，中兴慰我九回肠。"}