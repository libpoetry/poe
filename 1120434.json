{"id":"1120434","title":"荔枝香近/荔枝香 歇指","dynasty":"宋","author":"周邦彦","text":"照水残红零乱，风唤去。尽日测测轻寒，帘底吹香雾。黄昏客枕无憀，细响当窗雨。看两两相依燕新乳。楼下水，渐绿遍、行舟浦。暮往朝来，心逐片帆轻举。何日迎门，小槛朱笼报鹦鹉。共剪西窗蜜炬。夜来寒侵酒席，露微泫。舄履初会，香泽方熏，无端暗雨催人，但怪灯偏帘卷。回顾，始觉惊鸿去云远。大都世间，最苦唯聚散。到得春残，看即是、开离宴。细思别后，柳眼花须更谁剪。此怀何处消遣。"}