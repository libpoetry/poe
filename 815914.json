{"id":"815914","title":"拟陆士龙为顾彦先赠妇往返四首次原韵","dynasty":"清","author":"顾瑗","text":"悠悠白日晚，荡荡青春阴。离离羁思积，窈窈悲绪沈。奔景易有穷，独轸难为音。开窗涤欢爵，掩袂理愁衿。眷言淑媚姿，冥漠撄我心。携手送君行，欲起旋复止。春风不留人，君行已千里。忧来无晨昏，梦想见吾子。长安多丽人，纤腰编贝齿。妖冶良足怡，衰丑胡能纪。席石敢责前，丝萝庶念始。泥新燕不巢，茧老蚕自萦。闭目少今觌，扪心增往情。秦中昔丧乱，时危地匪灵。曲池既已平，高台亦已倾。矧我倦孤馆，沈思浩欲盈。谁向支机石，潜照牵牛星。星辰烂繁辉，云霞发奇观。弱柳媚朝曦，芳葩摇春晏。京洛何煌煌，都人自粲粲。凤柱戛鸣筝，鹍弦起清弹。联娟约修眉，跌宕攘皓腕。自非秉金坚，畴能导冰散。遥想艳阳辰，笑语切河汉。闷瞀守深闼，对镜独铭赞。蓬首孰为容，铅华几日焕。无倚蕙兰芳，忍弃菅蒯贱。"}