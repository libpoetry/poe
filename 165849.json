{"id":"165849","title":"和颜随饮酒","dynasty":"宋代","author":"晁补之","text":"樊山夜涨河鸣鼓，奎火占中知溽暑。颜阖居邻胡子都，共喜夏麋登宴俎。参军河北主簿南，骑马相逢不相语。市西老屋断人居，自觉天风生广宇。青菅席坐土阶湿，黄绠汲泉砖井古。翩翩后至王将军，开口相投律呼吕。丈夫得意吐然诺，杯酒形骸安足数。露顶张颠且勿帻，起舞我能先众客。二豪礼法空是非，一斗三杯眼方白。中虚呕冷腹横緪，汗如槁壤朝阳蒸。咈然烦厌暂莫遏，饮蛇不省疑吞绳。豨苓卷桂导停饮，两日不咀公厨冰。长篇忽听凤皇曲，却似半岭逢孙登。君家铛勺还应洗，须我下床仍食美。西池何似汉江长，谁使蒲萄变新泚。醉捉蟹螯挛五指，吏部拍浮非在水。抱琴宁复待招邀，昨夜雨凉孤兴起。金丹定有换肠药，不用俗医论表里。"}