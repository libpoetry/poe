{"id":"1108103","title":"夫人赵氏挽诗三首","dynasty":"宋","author":"刘一止","text":"疏派天潢阔，天孙赋锦裳。佳祥来吉梦，淑德旧休光。周室中兴日，唐家异姓王。长人勋业茂，恩泽未渠央。曾谓闺房奥，忠诚意有加。相夫惟以义，体国乃如家。天上期何近，人间日易斜。纶言知甚宠，谁为寄云霞。帝胄恩荣久，夫人独俭勤。仁心见舆诵，孝行溢前闻。畴昔牛眠地，而今鹤吊坟。家声应更好，少长总能文。"}