{"id":"468031","title":"答仰斋先生咏桃花四首","dynasty":"当代","author":"熊盛元","text":"前生应是惜娉婷，今世桃花入梦馨。红雨沾襟频把酒，不知倦眼为谁青？藐姑独处玉无瑕，冰是襟怀雪是家。梦觉三生惊坐起，碧桃红绽旧时花。旧时花发雪山颠，白冷红暄绝代妍。回首人间尘万丈，茫茫劫海待谁填？填海精禽恨未消，几回溯梦认前朝。苍天已共情俱老，红雨犹怜雪后蕉。"}