{"id":"678274","title":"题所翁墨龙","dynasty":"明","author":"詹同","text":"笑玉女兮箭壶，轰丰隆兮鼓车。后蜚廉兮启途，驾屏翳兮游太虚。麾冯夷兮与之俱，鞭海若兮叱天吴。掩归墟兮泄尾闾，㪺九江兮瓢五湖。霖八荒兮泽槁枯，岁大稔兮民以苏。后土奏兮功力殊，上帝俞兮锡玄珠。歘蜿蜒兮纷且娱，纕以佩兮朝清都。缤赤鳞兮光灼如，步夭娇兮天之衢。载瑶舟兮骖琼舆，化神剑兮气吐嘘。旋下方兮辟奸䛕，御阴阳兮一吸呼。神灵?兮变须臾，怀洞庭兮近所居。苍螭迓兮黄能趋，纷鲸鲵兮前驰驱。波澒洞兮涵炎区，扬金支兮摇翠?。徯阊閤兮来简书，张髯鬣兮毋踟蹰。孰其往兮从若徒，曰北溟兮飞鲲鱼。"}