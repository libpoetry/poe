{"id":"252199","title":"高阳台·戊辰春节向采师拜年适贵体欠安填此以慰","dynasty":"现代","author":"周燕婷","text":"药裹茶铛，诗尘酒迹，先生病枕清清。惯是飘零，些些风雨何惊。一年相忆春归后，却无端、愁与春成。共谁听、辞岁人声，喧夜花声。词家别有天和地，便小楼高卧，图个清平。不管冰寒，依然绿长红生。千花百草芳菲日，恁关情、况是多情。约何时，东郭吟诗，西郭听莺？"}