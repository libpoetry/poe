{"id":"1075038","title":"刘将军宝刀歌","dynasty":"宋","author":"周紫芝","text":"将军宝刀玉三尺，夜半有光如日赤。苍水使者谁敢扪，蓬头剑士眼不识。鸊鹈膏瑩秋水光，切玉如泥不动芒。秋风夜作蛟龙吼，人言乃是真干将。知君老将家有种，谈兵论事书撑肠。不愿君持此刀日解三千牛，愿刳月支作饮器，却缠锦绦朝未央。妖腰乱领不自保，丰狐老猘谁跳梁。酒酣起舞为君语，时危此剑知难藏。"}