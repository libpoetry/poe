{"id":"829827","title":"江南好八首","dynasty":"清末近现代初","author":"袁克文","text":"平湖好，十里白云疏。柳色藏花秋未老，塔光涵水月方初，一篴野人庐。平湖好，云水一天浮。碧户星摇珠万颗，朱帘月印玉双钩，梦落小瀛洲。平湖好，绿岸转清流。十二阑干人小语，一双鸑鷟梦轻浮，依约弄珠楼。平湖好，水木正萧萧。隔巷人呼舟作马，当楼影颤月如潮，一棹永凝桥。平湖好，一曲接城河。入市弯环楼倒影，当门迤逦砌衔波，多少采菱歌。平湖好，一顷展冰奁。十五女儿分玉镜，初三眉子隔晶帘，私语正纤纤。平湖好，一夕五城秋。飞雨归舟纷绮兴，浮云度梦亦清游，徙倚近欢俦。平湖好，秋色点纱帏。雏凤清声疑露转，彩鸾娇影幻霞飞，独对此忘机。"}