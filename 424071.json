{"id":"424071","title":"水龙吟·题陈意园孝廉风雨填词图","dynasty":"近现代","author":"郑猷","text":"连番催送归舟，春寒并作愁如许。华发劫后，卷帘尽是，飞花飞絮。梦冷斜阳，云鬟雾鬓，暗传心素。把乌丝悄拂，红箫低按，还商略，蘋洲谱。休说楼头高卧，迸鲛珠、哀音如许。啼鹃拜罢，低垂头白，谁怜臣甫。海气荒荒，四山如睡，暮云无语。问何人为识，么弦弹彻，有沧江趣。"}