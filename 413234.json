{"id":"413234","title":"永安山居四首 其四","dynasty":"近现代","author":"施蛰存","text":"罢讲多暇豫，溪山足临眺。清泉漱白石，丽日泫光耀。野渡舟自横，任客弄兰棹。竹竿何籊籊，取以供垂钓。游鱼来即逝，遥惊村女漂。山花颤微风，天然颜色好。采采不觉远，樵径多纡绕。丛祠无香火，残壁画犹妙。便欲呵天问，神前掷环珓。幽寻兴未阑，鸦背明斜照。曳杖归去来，得句足吟啸。"}