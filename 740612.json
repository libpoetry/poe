{"id":"740612","title":"虎丘寺","dynasty":"清","author":"朱筠","text":"阖闾葬后十余年，越人发之但空冢。至今虎丘寺法堂，大佛三尊俨然奉。生时役众人力耗，金精下藏虎上垄。祖龙贪凿更致虎，银池铜棺费太冗。金玉凫雁翔地中，虚上实下谤詾詾。忽化为寺又千载，法当枯瘦消臃肿。如何吴人风转侈，厥光如火艳锦拥。万贿毕致先广闽，百技争陈到偶俑。空令四民闲无职，秉烛来游织疑蛹。駴心荡魄夫为乐，六月不炎走怂恿。必有饥寒为受之，所好在尽吾其恐。古悃愊吏久不闻，眼中靡靡兹较重。九州懋迁总货宝，一郡输之无乃勇。谁其作者谁救之，纵使佛来足亦踊。迁延笑顾应真虎，惟尔不食故不竦。"}