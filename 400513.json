{"id":"400513","title":"莺啼序","dynasty":"民国末当代初","author":"饶宗颐","text":"危亭正擎恨影，对兰阴掩户。报秋晓、林叶初黄，分付鸦柳催暮。乍离合、沉沉散霭，微波袅袅斜阳树。又依稀，雪里残云，错认飞絮。门外天涯，换苔乱绿，半销沈峤雾。溯千里、人去霜深，汉皋佩结心素。看丛梢、晴飘飐萚，出高岫、红生霞缕。劝行人，且莫悲秋，但盟鸥鹭。时光梦渺，黯极关河，吟思尚客旅。念去日、黦衫尘满，岁晏天末，野水添杯，骤风愁雨。寒泓落木，零花垂泫，长条攀尽荒山远，唯冷香、共我临津渡。生绡一幅，尽教画笔凄迷，信美总异吾土。俊游巷陌，往事低徊，早鬓侵几苧。试点检、吟笺词句，褪粉梅梢，挈泪伤春，断肠呼舞。芳菲一晌，空随流水，西风犹是吹碧瘦，送黄昏、清角移哀柱。依依旧梦分明，岸草湖烟，问秋老否。"}