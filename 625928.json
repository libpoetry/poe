{"id":"625928","title":"送门人沈玉质还普安","dynasty":"明","author":"黎彭祖","text":"络纬初啼庭叶委，红亭把酒悲风起。鸟道言旋三一溪，羊城惜别五千里。与君邂逅不寻常，官烛夜烧诠易理。脉望飞解一卷书，蜗牛写破半窗纸。荔奴方食忽思归，为听老亲门屡倚。越王台上兰花秋，秋寒且渡潇湘水。昆明池上足移情，送君独愧成连子。"}