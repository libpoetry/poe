{"id":"581660","title":"题吴怀德宪副秋江独钓图时吴将致政","dynasty":"明","author":"苏葵","text":"银河夜落秋江清，寒潭百丈玻璃明。蛟龙水底卧不稳，踊跃化作苍髯卿。老枝怪干擎日月，材骇匠石参苍冥。矶头暖石正当荫，鸥鹭时据无人争。此翁蝉蜕天地窄，离形去智同庄生。手持钓竿袅苍玉，直钓不饵丝纶轻。素书几叶披不停，鳜鲈有无何足惊。野云作伴飏孤影，海鹤知心鸣一声。君不见元真子，又不见严子陵。烟波万顷管不尽，一蓑不换三公荣。苕溪有客原藏名，龙眠预写归舟青。山深日日市朝远，太史无烦占客星。"}