{"id":"835711","title":"绛都春 春泛黄浦","dynasty":"清末民国初","author":"陈锐","text":"吴天远秀，荡绿波一镜，杳朗无尘。望里画楼，此时愁绝送春人。秾桃淡柳纷相引，燕归容易黄昏。好花空发，垂丝自结，负了芳辰。几岁江关赋本，但奔驴共命，唳鹤招魂。故馆夕阳，沧桑留影照金尊。临流急泪休轻揾，眼前谁辨清浑。便催乌榜，东风醉拾钓纶。"}