{"id":"694341","title":"衡山和李子长见怀欲过江门","dynasty":"明","author":"陈献章","text":"新诗把读大开怀，久病诸生拟到崖。身上绿蓑都舞破，雨中黄叶忽飞来。酒逢菊日何人送，月照柴关每夜开。庐阜归来见束发，华阳巾好为君裁。秋来风月不开怀，暮绕朱陵百丈崖。青玉拂开坛上舞，紫鸾抟入手中来。野心云水潜孤笑，老眼乾坤病一开。谁道李家无子弟，紫冥句在不堪裁。"}