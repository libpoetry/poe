{"id":"1237639","title":"顺圣先垄拜祀后有述十首","dynasty":"元","author":"魏初","text":"谱牒从姬旧有传，移家桑水忆当年。只缘遗泽今仍在，留得诸孙拜墓前。菽水承颜尽所欢，传家风土占高寒。力田桑梓供租了，孝弟读书事最难。袖里春风事蔼然，不争功利不争贤。苏州一说天机在，南北无兵四十年。不爱君家亿万赀，求师教子动京师。春风丹桂三千尺，秀出十郎更两枝。操艺逢时与命违，恬然心思不求知。两魁文赋今仍在，正是诸孙堕泪碑。河北兵尘拨不开，河南撑住数奇才。郏城一死人争惜，不到褒忠庙里来。羽书南北无消息，山压孤城破卵时。一片丹心倚天地，未应巡远是男儿。危节中间奉节行，堂堂忠义见平生。归来杖屦林泉下，谁遣天朝识姓名。诗礼庭闱少日情，乱来风雨一灯青。慇勤著就三千字，留与诸孙见典刑。丘山零落愧何穷，堂构空存惨澹中。倚日青松一千树，石鲸鳞甲动秋风。"}