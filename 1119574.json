{"id":"1119574","title":"寄张守仲思十首","dynasty":"宋","author":"陈造","text":"一思交好一悲悽，楚峤吴山梦到迷。怕说万山天样远，房陵更在万山西。诗成跬步遣长须，江隔邮筒已自疏。相望六年无一字，故人何计慰穷涂。相从软语说睽离，起我清谭更好诗。别后忧虞今痛定，未须细诵悼亡辞。知君喜客我携雏，径唤郎君到坐隅。二字通家仍莫逆，可怜相对各缞粗。衰年淡食当膏腴，不为闻韶味有馀。定自迎门惊骨立，可须蓬语及河鱼。迂船径欲一相过，安德桥西之字河。未苦路长寒切骨，倚君一笑作春和。珍蔬解佐盘餐饱，妙剂真令病骨轻。钟乳茈姜皆楚产，荐芹聊致野人诚。衰慵潦倒知无用，禄遫扁舟昧此来。满听胜谭心已足，浩然欲指弊庐回。我方投老嗟多难，君亦频年悼百罹。乐事定知神所妒，把杯追话唱酬时。诗社同盟欲二年，吮宫含羽饱周旋。仪真又属风骚将，定唤闲身续此弦。"}