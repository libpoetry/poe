{"id":"518592","title":"赠刘通府","dynasty":"明","author":"张吉","text":"昨跨苍虬恣驰骋，晓拂君山莫襄郢。飘飘列子御风行，出入有无凌倒影。十郡宗藩联戚畹，尺步绳趋咸整整。乳哺赤子如哺雏，抑塞诛求杜干请。干请诛求事惨伤，犬羊尽化为豺狼。仰天戟手祝来世，有身只愿生湖湘。戚畹如君岂多见，投我明珠闪惊电。三年不食亦伸眉，语及民艰泪如线。"}