{"id":"1142801","title":"烧香寺","dynasty":"宋末元初","author":"甘泳","text":"暑热不可度，须此日暮凉。况尔得佳友，共约栖禅房。行吟发幽兴，空阔入水乡。萧散意自适，轻风动衣裳。谁欤远有望，烟影生冥茫。已复入古寺，树色交青苍。虚廊绝蚊蛾，可近灯烛光。莲花生清池，静坐乃闻香。尊卑就次序，肴核罗杯觞。嗟此坐中人，声名托文章。云霄纵高步，山林倏潜藏。况遇知己饮，豁达倾肺肠。抚掌发一笑，神思惊轩昂。酣歌兴未已，下趁青苔荒。仰视天无尘，素月升东墙。百年亦如寄，万事何其长。慎勿忘今夕，嘉话连僧房。"}