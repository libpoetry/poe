{"id":"269816","title":"高阳台·高阁笼云","dynasty":"现代","author":"吴湖帆","text":"高阁笼云，阳台殢雨，穿帘紫燕交飞。软语商量，殷勤掠水衔泥。画堂来去寻常梦，又多妨、巢定梁栖。景迷离。小院深深，翠幕依依。池塘芳草垂杨岸，伫碧纱窗畔，红板桥西。知是谁家，眉痕添妩重题。鸳湖春水晴霞外，棹沤波、双桨亲携。最相思。月满回廊，花满连溪。"}