{"id":"289897","title":"满庭芳·菊痴以闽中茉莉数本见贻。海舶支风，花叶憔悴，为填此解","dynasty":"现代","author":"郭则沄","text":"蕊细抛珠，叶低减翠，海山来路迢迢。峭帆风紧，仙袂不禁飘。漫怨璚姿瘦损，还留恋、帘角墙腰。乡心远，零香唤起，乘月梦洪桥。年时罗帐底，鬟云坠枕，几缕魂销。甚欹烟玉悴，影也无聊。知否星星是泪，偏吹鬓、暗麝相撩乱。空辜负，吴艭稳载，幽佩胜琼瑶。"}