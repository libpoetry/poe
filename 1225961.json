{"id":"1225961","title":"王氏节妇诗","dynasty":"元","author":"钱惟善","text":"昔年襄阳贾尚书，儿媲韩氏身葬鱼。当以血溅云锦襦，至今波荡青琼琚。啮指堂堂丈夫气，乃见苍茫甲兵际。倚舷不忍渡中流，翻然直向龙宫逝。嗟嗟赤城王氏妻，青枫岭滑愁云低。?江水黑幽魂啼，峭壁万仞无由梯。望夫不来归路迷，石痕雨碧风凄凄。君臣失国时所偶，儿女丧家我何有。丹精贯日昭不朽，朝廷立庙?江口。荆扬孰谓风俗媮，呜呼贞节无与俦。二女允也忠义流，他年太史须编收。"}