{"id":"247732","title":"南浦·重九寄怀陈啸湖","dynasty":"现代","author":"朱庸斋","text":"梦里惯登临，趁秋光踏遍，剩山残水。抛却旧芳菲，人天外、休说低徊无地。萧萧黄叶，离魂应被鸦惊起。佳节已拚随分过，零落天涯行李。谁怜独自携壶，对歌沈舞歇，难消一醉。风雨满危城，凝眸处，黯黯寸心千里。清狂漫理。佩萸簪菊年时事。两鬓吴霜容易见，供得几多憔悴。"}