{"id":"987991","title":"答李侍郎嘉定庚辰冬之官成都至城外驿侍郎亦赴镇常得相遇于道惠诗答之","dynasty":"宋","author":"崔与之","text":"柏竹老岁寒，梅矾澹春风。邂逅万里桥，相对双鬓蓬。论心岂无酒，举盏不忍空。恐渠道旁嗤，咄咄醉颊红。送以静观颐，答以晦养蒙。障尘马上去，意气如飞鸿。荆州旧分虎，武陵世凭熊。所至相劳苦，父老携儿童。地偏舞袖长，鸡脊牛鼎丰。甘棠子孙枝，蒙密成芳丛。闻之白玉堂，起草谁其工。要为官择人，颇牧还禁中。胸藏经济方，医国收全功。世事俱尘土，惟有汗竹公。雨足芎茁苗，风暖蒲长茸。离索抱孤影，目断三峡东。"}