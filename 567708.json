{"id":"567708","title":"万历八年正月三日四日连大雪","dynasty":"明","author":"徐渭","text":"三日四日吹阴椴，为豕为羊骤日车。夜里蝇蛾鸣隙纸，朝来灯月亮檐牙。急开门板迷梁鸟，尽讶街心绕沛蛇。唱玉量银过斗柄，埋花没树到天涯。但飘琼叶无枝蒂，细碾鮹尘度縠纱。塞北云黄非马集，江南天黑是蝗遮。纷纷轻薄方穿市，虩虩粗人巳笑茶。驴影灞桥能几个，凤吹华馆有千家。败鸶不热衣如铁，穷巷无烟突似揩。历历空仓蹲饿雀，昏昏积气破寒鸦。八条冰柱擎天上，九月春梨压地花。搏象搏狮供一戏，易污易皎竟双瑕。懒飞金谷将归蝶，略坠阳城取坏麻。辽海不消貂鼠穴，于阗进断玉场沙。只输野老煨炉处，火到梅尖露一叉。"}