{"id":"508522","title":"溪山琴意图","dynasty":"明","author":"倪谦","text":"我生虽有烟霞癖，玩水穷山记畴昔。一从为宦步青云，閒却登山双短屐。忽惊尺幅堕我前，㠝岏翠岫浮岚烟。清溪雨过碧波涨，石罅㶁㶁皆流泉。浓绿阴森拥高树，树杪晴云如擘絮。谁向矶头结小亭，占断溪山最佳趣。亭中有客藉紫苔，抱膝长啸襟怀开。瑶琴宜鼓水云操，已见苍头携到来。转轸何当弹一曲，坐想馀音振空谷。游鱼出听鹤鸣皋，云根细和泠泠玉。幽人适兴山水间，白云静与人俱閒。溪居疑隔鹭鸥渚，残照满崖犹未还。惭予谬应宾兴举，窃禄无能报明主。看画悠然忆钓游，思绕江乡旧衡宇。"}