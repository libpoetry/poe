{"id":"1125168","title":"元符二年十一月十六日赵德麟检校诸邑李方叔自酂来会中庐游灵溪寺观飞泉穷水所出涉龙潭遂至上洞寻火而入路穷乃回归息岩下岩洞泉潭前此未名尝见襄沔记郭璞游仙诗谓青溪道士鬼谷子所隐在义清县义清今其地也岩势天巧如观音大士所居潭抱石而曲泉悬级挂空若冲牙珩璜垂而有声遂名洞曰清溪岩曰补陀潭曰玉玦泉曰珠佩说之寄题四绝句 青溪洞","dynasty":"宋","author":"晁说之","text":"不到清溪路，人间千过春。青溪人不老，应怜郭景纯。补陀风月在，处处得真居。一六同妙湛，三千皆宴如。大夫既授玦，捐之湘江中。彼波到此潭，寂寂睡蛟龙。佳人谅诚素，鸣佩若可取。王孙忘情事，不学郑交甫。"}