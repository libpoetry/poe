{"id":"602274","title":"瀛洲三老歌为莲峰隐者吴镜塘寿","dynasty":"明","author":"周光镐","text":"东南大地何所有，积气茫茫惟巨薮。南山东走海门西，神鳌奠足昂其首。径崎石耸莲花峰，击浪回澜渤海东。平吞万里渀漰漭荡之蜃壑，俯瞰澎渟黝杳不测之蛟宫。蜃壑蛟宫深罔极，鳅噏鳌翻天地黑。中有神物自閟藏，却产明珠荧青碧。明珠的烁射波光，神物虽藏宁尽藏。金魄素秋飞若木，阳乌竿夜上扶桑。此时东望春霞紫，忽见三星照海水。俄看三老下瀛洲，相将来过莲峰礨。莲峰主人烟霞客，磊块扶疏老风格。胸藏万卷笔涛翻，翰洒莲峰烂五色。海鹤为朋鸥为友，蝉蜕烟霞号无垢。自从皂帽海上游，世路崎岖不回首。三老元同千岁精，蟠桃春宴自瑶京。邀君同作三朋寿，少微江上粲春星。逢春辰，酌春酒，万顷玻瓈落吾手。醉挽沧溟注兕觥，明珠擎出照南斗。"}