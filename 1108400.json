{"id":"1108400","title":"挽崔丞相三首","dynasty":"宋","author":"刘克庄","text":"先帝谋元帅，烦公护蜀淮。军皆歌范老，民各像乖崖。北顾犹关虑，西归已卷怀。早令扶日月，宁不扫氛霾。麻卷扬庭久，蒲轮就道迟。虚传杨绾用，不奈蔡谟辞。祝柱从渠诮，摧梁得许悲。流传千载下，犹足励清规。昔侍琼花宴，回头二纪馀。嵇康作书懒，魏勃扫门疏。尚意开黄阁，安知尾素车。萧然旋马第，人指相君居。"}