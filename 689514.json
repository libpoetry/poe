{"id":"689514","title":"潮阳八景 麻田紫气","dynasty":"明","author":"吴仕训","text":"金沟沟外种麻田，辟谷仙方自可传。莫道借车游已远，长瞻紫气在南天。栖真海口咏沧浪，枕石餐霞意激昂。盼望乘云归去久，惟留水色与山光。青溪几曲绕名山，秋水渔矶杳霭间。二十年前载酒处，空闻邻笛月中还。一衣一钵是禅装，何事留君云锦裳。城郭山林浑不异，空馀神木不为梁。"}