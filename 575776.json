{"id":"575776","title":"送王给事南还","dynasty":"明","author":"孙蕡","text":"良时幸一遘，嘉运难再逢。流序若飞电，倏忽岁云终。羡子瑚琏器，林麓隐高踪。适此徵俊彦，奋起惠家邦。观光充上宾，恩礼赫以隆。金门拜给事，百辟肃敬恭。回翔忽敛翼，言归沧海东。昔若云中凤，今若南飞鸿。出处各有道，显晦讵能同。微官惭苟禄，仰首慕清风。文成德亦著，节立道斯崇。愿言秉夙志，永保贞素躬。"}