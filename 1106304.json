{"id":"1106304","title":"谢赵宰拜襄敏墓并留题二首","dynasty":"宋","author":"王阮","text":"班春故事亦年年，公独推诚远布宣。丽日借黄催麦垄，惠风吹绿散秧田。众鱼入梦蓑衣下，异雉飞驯桑荫前。好咏十奇归乐府，圣朝方采下民篇。河湟人去锁春芜，三步遥勤一束刍。盛事发挥千古烈，英词嘘动百年枯。故家零落今朝遇，此段孤高近世无。地下结成无限草，待公肃甲破幽都。"}