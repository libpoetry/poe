{"id":"569170","title":"闫希言先生道成而游戏人间任真自适闻之久矣今年来访弇园谈笑无间忽语余欲返武当故馆一叩元帝先生有故人不二头陀范丫髻亦余旧识也因歌以赠先生并寄声焉","dynasty":"明","author":"王世贞","text":"足下不履头不巾，一衲寒暑长随身。有酒时过犊鼻子，得钱即散鹑衣人。马藏阴相任儿戏，熊经外道胡足论。是口那曾挂臧否，无心何处容贪嗔。访余东海近旬日，云往天柱朝元真。左珰之柳夙好事，为尔筑馆襄江滨。夜斗低徊挂檐栋，朝暾晃耀开金银。虎岩不二范丫髻，岁寒且共栖嶙峋。道余鼯鼠技已尽，薄有雕虫名亦沦。闲披缁衲礼禅客，或戴黄冠称道民。三尸上天鲜可诉，何苦役役防庚申。蓬莱宁复闭贤路，桃花亦自通迷津。祗愁鹤背太清瘦，可载笨伯凌青旻。"}