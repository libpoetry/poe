{"id":"699835","title":"伏夜苦暑神游四景意可清凉 夕庭梧云","dynasty":"明","author":"郭之奇","text":"亭亭为盖当庭在，如合如离阴晻暧。参差远意去无穷，一片容光花木内。含风吹人凉沁衣，叶外枝头秋欲飞。凝思此夕知谁待，亦望当年游子归。不须入谷聆琴音，紫茎绿带倚宵襟。谅由风动香能远，亦以人幽气可寻。此夜开帷生旧忆，旧香入梦疑新识。梦里分明入抱怀，秋来应许就颜色。朱花夜池得月明，月照池心动花情。微风摇荡波上下，冰华玉片两相迎。幽人独步临清影，回光入抱珠囧囧。池上时花艳百流，月中老桂香孤冷。别君如昨露几团，垂珠不下俟君看。不惜翠筠含苦思，所悲霜节自凉寒。山中桂树虫几食，荒园失伴枉相忆。眼外驰驹日就无，君如此意归宜亟。"}