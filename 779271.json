{"id":"779271","title":"琵琶仙 题琵琶妓陈三宝小像","dynasty":"清","author":"顾太清","text":"豆蔻稍头，恁年纪、值得量珠高价。休夸燕子轻盈，腰肢更矫奼。春院静、琵琶一曲，也应算、调高和寡。一镜湖光，十眉山色，花底游冶。恍疑是、苏小当年，又疑是、秋娘未曾嫁。脂粉底干赤白，被旁人偷写。争不似、月明湓浦，抱檀槽、感动司马。好称珠勒金鞍，许谁迎迓。"}