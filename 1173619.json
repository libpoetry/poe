{"id":"1173619","title":"木皮岭","dynasty":"唐","author":"杜甫","text":"首路栗亭西，尚想凤皇村。季冬携童稚，辛苦赴蜀门。南登木皮岭，艰险不易论。汗流被我体，祁寒为之暄。远岫争辅佐，千岩自崩奔。始知五岳外，别有他山尊。仰干塞大明，俯入裂厚坤。再闻虎豹斗，屡局风水昏。高有废阁道，摧折如短辕。下有冬青林，石上走长根。西崖特秀发，焕若灵芝繁。润聚金碧气，清无沙土痕。忆观昆崙图，目击悬圃存。对此欲何适，默伤垂老魂。"}