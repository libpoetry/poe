{"id":"407658","title":"八月二十五日与内子携儿女辈游草堂","dynasty":"近现代","author":"刘东父","text":"宿雨喜朝霁，秋风振林木。凉意上衣裾，泬寥快心目。缘江向招提，桤林间笼竹。溪桥曲径通，湍流溅飞沫。今夏苦水潦，田原半芜没。况复川东南，旱魃更为虐。禾黍已歉收，瓜菜贵于肉。生事理盘餐，拮撷到野蔌。童冠三五人，兄弟如手足。三年离别情，欢聚道衷曲。携来饼饵香，相饷聊果腹。瓶盎虽久空，未敢酒肠涸。林下午风清，荷香沁茶熟。归迟何惮劳，蟾光露城角。"}