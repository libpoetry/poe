{"id":"531836","title":"梦游仙吟","dynasty":"明","author":"黄佐","text":"大罗天高高众天，梦乘凤车挥麟鞭。扪奎历轸入超忽，下视齐州空九烟。天真皇人见我笑，示我丹诠启玄窍。玄之又玄言莫传，玄以言传非道妙。拜领天诀葆天和，灵宝在体消群魔。斡旋杓斗酌元气，坐令厄劫归无何。郁轮驾我出东极，呼取星辰拥瑶舄。罡风耳畔吹素云，瑞叶琪花满层碧。"}