{"id":"130738","title":"吾党与佛会","dynasty":"宋代","author":"陈著","text":"我惜苏子瞻，气豪天地隘。雄文万斛泉，盛名表昭代。自负学见道，欲涨欧阳派。胡为所以学，先与本论背。或者交浮屠，聊尔奚足怪。何至敢昌言，前身五祖戒。眉山世积善，老泉亦英迈。脉络有自来，胚胎乃融会。顾诬正大传，谓感非类秽。胡鬼是吾亲，父与母安在。痛哉复痛哉，不教此为大。本来中无主，恍惚求诸外。一妄流到今，狂澜正澎湃。人人说轮回，处处习夷呗。有识或见讥，动以苏为解。愚者不必责，可责在吾辈。"}