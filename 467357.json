{"id":"467357","title":"见胡马君新书腰封『文化遗民』一语感赋","dynasty":"当代","author":"林英男","text":"应怜斗柄苦孤悬，无复槎洄云汉烟。洙泗苍茫悲紫塞，楛榛寥落觅青毡。尧年鹤语犹寒日，铅泪铜人未老天。忍听盲翁狂负鼓，波翻麦秀影芊芊。反认他乡是故乡，作场皮偶合荒唐。无边落木鸣饥凤，千丈吟鞭系夕阳。一万年过谁著史，八殥劫外水流觞。草间苟活曾三户，遑辩枯稊百尺梁。赭尽沧州哭伯夷，荒原欹仄雪澌澌。谁弹中散无头曲，义薄海宁遗世碑。麟角曾经埋鲁野，牛毛侉落喘吴皮。自由莫典沽山价，五百田横才是诗。"}