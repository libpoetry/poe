{"id":"1034250","title":"题吴明辅文集后","dynasty":"宋","author":"戴栩","text":"冰蚕续丝犀琢轸，欲奏南薰终不近。水心归宴白玉楼，一代词华为渠尽。有客触热来相过，手挈朗月披烟萝。笔阵森森万马肃，夜雪未搅千群鹅。游鞭戏镝偶独出，见者惊降什六七。掊摘世故穷高深，钩揣物情悬得失。子云老去方草玄，雕虫往往羞少年。水心不学骈俪语，评麻品制空现前。子今古文自星斗，笑杀时流牛马走。人间百短见一长，留此一短无何乡。"}