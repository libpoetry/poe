{"id":"684716","title":"升仙桥别林嘉猷二首","dynasty":"明","author":"王绅","text":"端居阛阓中，有耳若无闻。匪曰病聋瞆，至道莫予陈。有美古君子，来自东海滨。丰姿挺梧竹，卓见超嶙峋。高论兆眹究，浩怀云梦吞。连床吐深情，剪烛谈斯文。哙哙孤凤凰，荦荦真麒麟。可致不可羁，我心尚伊人。身度升仙桥，言送凌云客。骏马簇游龙，华车集芳陌。长揖临路岐，相看情脉脉。忆昔题柱人，才华富筹策。风云相际会，声名随烜赫。显扬丈夫事，尚恨所志窄。慨想有深情，非子吾谁白。"}