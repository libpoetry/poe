{"id":"1115725","title":"桑茶坑道中八首","dynasty":"宋","author":"杨万里","text":"两边山束一溪风，尽日行程在井中。犹喜天围能里许，井中那得个宽通。田塍莫笑细于椽，便是桑园与菜园。岭脚置锥留结屋，尽驱柿栗上山颠。沙鸥数个点山腰，一足如钩一足翘。乃是山农垦斜崦，倚锄无力政无聊。下山入屋上山锄，图得生涯总近居。桑眼未开先著椹，麦胎才茁便生须。秧畴夹岸隔深溪，东水何缘到得西。溪面祗销横一枧，水从空里过如飞。蚕麰今岁十分强，催得农家日夜忙。已缚桁竿等新麦，更将丫木撑欹桑。晴明风日雨乾时，草满花堤水满溪。童子柳阴眠正著，一牛吃过柳阴西。山根一径抱溪斜，片地才宽便数家。漫插漫成堤上柳，半开半落路旁花。"}