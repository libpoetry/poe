{"id":"988086","title":"华阳洞天","dynasty":"宋","author":"崔敦礼","text":"云冥冥兮叠嶂，君独立兮山之上。石嶝险兮水道寒，思夫君兮未敢言。无言兮皇皇，山阿之人兮告我以不难。木樛蔚兮下俯，石避碍兮行旁。余冠兮巍巍，余步兮逶迟。俛首非吾之愿兮，斜径其将安之。朝骋望兮昭亭，夕宿兮双溪。网蕙茝兮为盖，葺荪蘅兮为车。欲腾驾兮高翔，恍导余兮上隮。揭北斗兮奠椒浆，簸南箕兮羞琼蕊。灵欣欣兮顾余，亶正直兮为神予。"}