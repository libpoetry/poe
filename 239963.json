{"id":"239963","title":"暮春联句·畏爱盾衰日","dynasty":"宋代","author":"许月卿","text":"畏爱盾衰日，清和夷惠风。仁何如管仲，恩罔极王通。王必三微谨，天为一大公。五行应过眼，万字佛头胸。治国运掌上，经书满腹中。凭栏心尚壮，引镜鬓俄翁。锡屈天生德，教咸黄览忠。齐夷靡瞻骋，内外诅万讧。一酌泉流浊，四知囊匮丰。咏觞聊畅叙，羹水辨和同。不当陈三价，难逃黄九穷。"}