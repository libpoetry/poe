{"id":"785169","title":"行路谣","dynasty":"清","author":"缪公恩","text":"山重重，水迢迢，云峦缥缈山路遥。浪游汗漫亦何为，舟车烦殆心旌摇。危峰巀嶪群山高，怪木蒙密石硗硗。猩猩啼月虎夜号，白日未匿来山魈。江湖灏渺多波涛，长风驾浪声萧萧。排空出没鼋鼍蛟，神龙变幻为氛妖。游子到此意气尽，欲行不行空悲骚。故人曾结生死交，赠以龙纹双宝刀。锋能切玉灿如雪，光怪所及神鬼逃。任使万里翔与翱，山高水深无阻挠。吁嗟乎禹鼎沈沦不可见，魑魅魍魉谁不遭。人生切勿轻游遨，为君一歌行路谣。"}