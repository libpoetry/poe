{"id":"464595","title":"忆旧游 和琴可莲萎词，次韵","dynasty":"当代","author":"章士钊","text":"记娟娟秋水，佳丽当时，散麝开莲。彼美今何许，惹人间花事，急景年年。剩将碧筒湾去，残醉与流连。尽郎面过花，一般心苦，卧倒吟边。谁怜。旧风物，有红陂闹舸，朱槛调鸳。玉手曾亲折，称银瓶如胆壮，得佳眠。如何暗香摇动，偷上小诗笺。似白石箫寒，低徊疏影横幅前。"}