{"id":"1028055","title":"江西李君千能能和墨及画梅艮斋许以三奇而诗非所长也","dynasty":"宋","author":"楼钥","text":"游艺无小大，要皆知本原。后人率意作，终当愧前贤。老潘妙对胶，法从玉局传。或假季心名，空扫千镫烟。补之貌梅花，疏瘦仍清妍。折枝映月影，真态得之天。李君信雅尚，二者将求全。诸公竞称许，试之乃诚然。江西有诗派，皎皎俱成编。兹事未易窥，属君尚加鞭。"}