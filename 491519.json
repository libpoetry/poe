{"id":"491519","title":"韶石歌赠钟文学赴诏州","dynasty":"明","author":"刘崧","text":"古有虞帝奏韶之遗石，乃在庾岭之南曲江之侧。盘盘兀兀三十六，秋霞流红雪凝白。重华一去不复来，落花流水空苍苔。晴云照天紫凤没，明月绕树猿声哀。送君韶阳去，因作韶石歌。君今南上登嵯峨，诸生环佩鸣相摩。振皇风兮返淳和，我思虞帝感慨多。安得御气游其阿，南望苍梧吊湘波，为君日夕攀云萝。山遥水远不可极，韶石韶石奈尔何。"}