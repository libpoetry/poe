{"id":"721275","title":"辛丑拜墓作","dynasty":"明末清初","author":"陈子升","text":"灵洲亘南海，石门揵西山。斯备衣冠气，而出清洌泉。重华韬九疑，妫裔流瀛堧。茫昧逮有宋，哲祖卜终焉。屡分齐市宅，亦归京兆阡。累累溯高曾，默默开云元。表碣俨斑驳，楸梧蔚葱芊。聚族长兹守，行道咸欲观。如何值丧乱，动止暌故田。奠浆封树间，垂涕翁仲前。皇考终谏议，归根附初垄。遥阙眷徂贞，崇冈被嘉宠。迩天壁若挂，擢地木云拱。吁嗟三十载，陵谷皆颓覂。防墓罢筑室，信陵谁守冢。殁德讵能朽，生遁苦不巩。霜露凄以零，岁时罕一踵。松柏摧为薪，荆榛何蘙蓊。封堂悯今俭，飞土钦古勇。方洒黄垆泣，畴将昊苍捧。"}