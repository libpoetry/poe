{"id":"308153","title":"迈陂塘·题骆公骕修撰清猗楼","dynasty":"现代","author":"赵熙","text":"舍荒陂、此生何著，一楼中有天地。萧然堞影波光外，断烂遗经自理。南郭子。受无限沧桑，老揭清猗字。一奁生翠，看白鹭欹风，紫鳞冲岸，香梦藕花底。飞鸿迹。休问子京诗意。顾痴无复乡里。砚田转转鱼租例，寥落香山生计。门外事。君试问，浙江潮信横流未。千秋万岁，数第一人居，升庵相望，秋色桂湖水。"}