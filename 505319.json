{"id":"505319","title":"松亭关","dynasty":"明","author":"唐之淳","text":"少弱不更事，矻矻亲简编。武经既靡习，文义亦罔宣。忽值李轻车，挟我越幽燕。辞亲拜辕门，下榻礼殊专。夕卧蓟北月，晓冲湾河烟。出入行伍间，招邀相后先。时于壶矢暇，共览穰苴篇。仪容见新态，魂梦生旧怜。今晨始出关，回顾眇以绵。岂不念王忾，私怀动中悁。军容赖末光，师克愧无镌。愿陈征战绩，以付台阁贤。"}