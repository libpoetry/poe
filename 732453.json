{"id":"732453","title":"韩侯儿","dynasty":"清","author":"方文","text":"韩侯之族世所悲，韩侯有儿人莫知。我今痛饮淮阴市，请为君歌《韩侯儿》。侯昔钟室衔冤日，小儿三岁谁能匿。有客毅然窃负逃，密以情探萧相国。相国闻之惊且忧，为言关陇不可留。作书授客使入海，南粤赵佗堪与谋。赵佗夙与萧韩善，养儿成人延一线。去韩之半改姓韦，子孙渐繁满乡县。因之世世为土官，魏晋以后休隐瞒。萧相前书赵王册，刻诸金石永不刊。韩襄毅公曾有说，乍闻此事叹奇绝。其客姓名虽不传，自与程婴比风烈。钓台之下淮水奔，我来泊舟先怆魂。千古英雄有本色，死生贵贱何足论。要知吕亡汉亦灭，韩侯血食至今存。"}