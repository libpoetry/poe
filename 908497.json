{"id":"908497","title":"登无为冠鳌亭分韵得山字","dynasty":"宋","author":"李流谦","text":"岱嵩拆裂沧溟翻，惊魂去干呼复还。故人劝我勉自宽，圣贵扬名惩毁残。十生导师超物先，誓言一拜蠲冤烦。晓暾破霁山云搴，匹马弄袖风翩翩。解鞍投寺日几砖，苋蔬宜我诗肠酸。危亭飞出峰之巅，阇黎慇勤劝跻攀。我饱闻之意欣然，两脚酸涩怯不前。清景一失矢纵弦，藜杖到手勿作难。万杉夹径穿蜿蜒，坦如康庄驾轻軿。山鬼作意发天悭，似求清诗藻幽妍。凭栏寸目摄大千，万里碧玉围青天。远树如发山如拳，孤鸿灭没昏苍烟。九关上羾须臾还，以气为马不用鞭。冠鳌榜亭固寓言，亦恐蓬峤神作迁。云旗往往来飞仙，切勿投饵忧崩骞。壮哉古邑雄两川，眇然下瞰乃尔孱。可怜居人蚁纷阗，扰扰膏火日夜煎。强弱角斗触与蛮，岂知共住一指端。凭谁与此旷荡观，定当泚颡赪厥颜。向来学道窥微玄，妙谛与世殊越燕。空生大觉海一涓，而况此境空所缘。摩尼流光照八埏，试将此理攻坚顽。客言有句子未参，一杯满酌浇青山。"}