{"id":"683643","title":"追补姚元白市隐园十八咏 玉林","dynasty":"明","author":"王世贞","text":"天坠白玉簪，矗作君家林。忽尔天籁发，珊瑚环佩音。先从陆羽品，旋向君谟斗。蟹眼初泼时，灵犀已潜透。长林四周遭，于中可避世。何必学黄公，商山寻地肺。栖君思玄室，诵君思玄赋。此意无可言，莫为平子误。一夜春雨过，千畦尽成绿。不晓意所欣，道是斋厨足。但欲观我生，茫茫无可据。断尽有漏缘，悠然见生处。一琴复一觞，咫尺足容与。不作繁吹台，歌管日聒汝。明月将海色，阑入君家楼。凭栏一矫首，满地金波流。周郎卧水阁，日从墨卿御。不敢写黄庭，为恐笼鹅去。数点白不定，忽浮还忽沈。非关乏去志，缘尔少机心。右军洗砚池，池水犹未黑。借问何以然，为有鱼吞墨。垂杨酿新柳，荡漾如春波。欲学三眠稳，其如波响何。秋树影扶苏，斜阳半亭挂。似延李营丘，写得寒林画。水面蜿蜒虹，乃是坚牢玉。我欲访蓬莱，鼋鼍不须属。水木两芙蓉，为媚非一时。客爱承露色，我爱凌云姿。藩竹别成径，小欲观步鹤。何似养翮成，高秋纵天路。客从何方来，来复不肯去。为贪主人佳，尽作王猷趣。暝色何可爱，为辞白日嚣。非同倦飞鸟，大小归其巢。"}