{"id":"1028111","title":"赵南仲寄王朴画猫犬戏为之赋","dynasty":"宋","author":"楼钥","text":"䰐鬖两狻猊，胡为到庭户。细观画手妙，模写真态度。意足谢繁笔，不待丹青污。乱扫腹背毛，头足巧分布。尨也如愁胡，眉攒眼光注。岂惟足生氂，垂耳纷败絮。掉尾固自若，狸奴为惊瞿。侧耳实畏之，冲目犹敢怒。诚知取形似，不吠亦不捕。对之辄一笑，聊用慰沈痼。"}