{"id":"988072","title":"下水府","dynasty":"宋","author":"崔敦礼","text":"钟山崒兮江之湄，药为祀兮辛夷祠。神乘白马兮执素羽，朝与日出兮莫云归。噫嗟兮明神，烈烈兮用光。生乎疾盗兮奋不顾死，死焉助顺兮赫然发灵。湛清尊兮明水，扬玉桴兮扣雷鼓。扣鼓兮如何，我欲言兮泪滂沱。懭有妖兮蟠中土，杂蘅皋兮秽兰宇。豺豕兮人居，猰㺄兮室庐。愿神我福兮我祥，举长矢兮射天狼。使河洛兮回波，令岱华兮还光。山苍苍兮水汤汤，神之威兮俨不忘。刳肝为辞兮沥血，陈神之听兮闻不闻。"}