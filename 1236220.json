{"id":"1236220","title":"奉题伯父双峰樵隐四首","dynasty":"元","author":"杨载","text":"山出双峰秀，溪流一派清。土风存礼让，人事省将迎。路逐高低过，田随早晚耕。家林有如此，南望每关情。石树盘根瘦，沙溪激浪清。竹间看犊卧，木末见人行。穑事常分力，樵歌辄和声。从来携杖处，不碍白云生。山曲两三家，相过路不赊。对门开竹径，临水种梅花。酒熟留人醉，诗成任客誇。时时谈旧事，相看鬓垂华。草满三春绿，山留万古青。呼儿欣解意，应俗惮劳形。采菌敲寒木，收鱼照夜汀。祗应老崖谷，束带尚论经。"}