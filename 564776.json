{"id":"564776","title":"题酂侯主饷图","dynasty":"明","author":"孙承恩","text":"嬴秦鹿走刘项争，得人者昌失者倾。汉家基图肇关内，酂侯辅之王业成。填实国家抚百姓，馈饷转输独当任。飞刍挽粟供三军，调发徵行令维紧。关中迢迢道阻长，萦纡诘曲绕羊肠。十步九折湾，百步三回冈。师行粮从星火急，羽书四驰纷猬集。大车彭彭牛驾軏，扳巉岩兮越阡陌。千轮万毂声喧豗，百夫前呼万夫随。公事有程食不暇，勤王敌忾宁辞推。陆陆续续鸦引翅，联联翩翩鼠衔尾。去者自去来者来，去去来来若流水。糇粮充轫千仓箱，士饱马腾军气扬。情见势屈敌师靡，楚歌声起悲天亡。赤龙日奋骓日蹙，手掖刘郎御黄屋。三章约在人心归，漫有鸿沟已更局。坐临九州称大君，昔日主吏今宗臣。大业固非一士力，冠代元勋谁与伦。俛仰乾坤几易世，逐鹿群雄今已矣。伊谁下笔多苦心，宛然若见当年事。石路磊砢山嶕峣，披图已觉心摇摇。假有此地复此役，孰不酸心并软足。更肯冒此捐躯劳，乃知良工郑重画此有深意，写出艰难与人视。图王创伯非偶然，具在生绡盈幅里。"}