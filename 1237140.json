{"id":"1237140","title":"童时侍先人泊京口旅楼一月正对江山楼繁丽特甚江津流民散处不可悉数今皆不复有追忆旧事因成绝句十首","dynasty":"元","author":"袁桷","text":"碧瓦参差第一楼，风旗猎猎唤行舟。兵厨有酒真堪饮，不学弓刀也白头。红袖娟娟舞旋齐，銮江一曲唱尤奇。西湖院落曾翻得，未识君王知不知。灯火阑珊月色低，少年乘醉马东西。楼头画角声悲壮，又听歌声促晓鸡。白苇萧疏野火焚，流民草舍各星分。沙田土瘦新耕得，宁死江头不作军。朱门高插相风旗，千里船行总得知。稻米流脂江上去，健军何处是男儿？日日楼头算酒钱，峨冠太守号筹边。鸣驺传入丹阳馆，为是行都过客船。淮马低如果下骝，春风小队打红毬。日斜台上人争看，银盌分明第一筹。明月曾随多景楼，幅巾长袖是清流。金焦山势元相望，不掩诸公富贵羞。砚山园下将军宅，脱却兜鍪强学儒。闻说高堂拥红粉，醉翻笔阵墨模糊。白云一片愁千叠，此地重来百不如。空忆当年觅梨枣，小楼灯火了残书。"}