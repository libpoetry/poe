{"id":"683929","title":"送张先辈公觐四绝句","dynasty":"明","author":"王世贞","text":"少年文价重公车，大贝南金总不如。见说安昌后堂坐，可曾传得戴崇书。武昌前度别吴郎，又见张郎出武昌。谈笑才情宛相似，不烦抵掌悟庄王。风调吴侬敌楚狂，岭南诗酒更披猖。未论今夕乌衣巷，天上三星并姓张。临岐握手莫欷歔，白酒黄鸡乐有余。若使徒斟建业水，可能赢得武昌鱼。"}