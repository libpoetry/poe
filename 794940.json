{"id":"794940","title":"金缕曲 寄外叠前韵","dynasty":"清","author":"屈蕙纕","text":"帆影沉云浦，倚妆楼、几回凝望，邮程愁数。欲织锦机传远思，万转千回心路。待寄与、湘波又阻。却为垂杨偏碍目。致锦鳞、屡被秋潮误。心抑郁，几曾诉。岁华荏苒行将暮。听霜天、乌啼午夜，玉徽慵抚。无限伤心无限恨，赢得断魂迷雾。只冷对、幽窗灯火。故里梅花君念否。受霜欺、雪压凭谁护。又何处，达离愫。"}