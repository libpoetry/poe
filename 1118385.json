{"id":"1118385","title":"十月二十八日夜鸡初鸣时梦与数女仙遇其一作诗示予颇哀怨如人间语惟末句稍异予戏之曰若无此句不可为神仙矣其一从傍戒曰汝当勿忘此规作诗者甚有愧色予颇悔之既觉赋两绝句以解嘲","dynasty":"宋","author":"陆游","text":"玉姝眉黛翠连娟，弄翰闲题小碧笺。人世愁多无著处，故应分与蕊宫仙。虹作飞桥蜃吐楼，群仙来赋海山秋。玉姝定自多才思，更与人间替说愁。"}