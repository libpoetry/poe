{"id":"219106","title":"简张安国·南北东西厌问津","dynasty":"宋代","author":"章甫","text":"南北东西厌问津，西海忘形今几人。惟公名誉一世重，虽不吾与吾当亲。气吞云梦并余子，深厚文章六经似。昂霄耸壑正当时，发策决科余事耳。上方忧顾大江东，虎踞龙盘气象雄。却袖玉堂挥翰手，来成方面保厘功。西风澹日边云碧，岁晚军情犹未得。不应矫首送飞鸿，想得攒眉正忧国。雅闻一诺值千金，推挽尤多乐善心。坐上能容野人否，试听客里短长吟。"}