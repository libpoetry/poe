{"id":"1116091","title":"夏日西湖闲居十首","dynasty":"宋","author":"汪莘","text":"十里湖山苦见招，柳堤荷荡赤栏桥。待他朝市人归后，独泛扁舟吹玉箫。急管繁弦樽俎閒，何人静眼对湖山。怪来水面无鸥鹭，多在残蒲落照湾。每叹西湖境未殊，向来人物有还无。红蕖绿竹浑相得，明月清风亦不孤。晚风吹动碧琳寒，初日花房露未乾。谁道幽人无伴侣，红蕖万朵竹千竿。修竹祠堂曲水滨，寒泉菊盏久埃尘。道傍车马无心到，似我频来有几人。一曲波光彻太虚，四垂碧汉罩湖鱼。游人眼被荷花碍，不觉琉璃泡里居。露冷风清斗柄迁，芙蕖零落谢家船。都人正作黄粱梦，独占西湖明月天。清夜湖心把酒杯，花间风月共徘徊。金钟何事催天晓，又恐游人相逐来。醉把青荷当箬笠，乱披红芰作蓑衣。渔翁家在蓬瀛上，欲驾莲舟一叶归。藕蒂嚼来殊解渴，荷香闻得亦忘饥。幽人不趁槐花课，收得西湖几句诗。"}