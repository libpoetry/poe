{"id":"1252554","title":"和唐县尹山居","dynasty":"元末明初","author":"赵汸","text":"自爱山居斲素椽，总将幽事付诗篇。花间酌酒偏宜画，雪后登楼似欲仙。短笛有时吹崦外，小舟无客繫篱边。傍人欲识閒中乐，一刻应须直万钱。山上新亭荫白茅，亭前栖鹤可窥巢。泉流谷口禽争浴，叶拥篱边犬自跑。日出山童歌竹外，雨收林鹊影花梢。卜邻亦有餐霞客，谩与严光赋解嘲。早从上国接英游，晚卧沧江擅一邱。无复谢公携处妓，空馀陶令去时舟。千章古木排云起，一派寒泉傍石流。客至不须谈世事，小亭已扁四宜休。名途汗马孰云非，蜗角功成事已微。谁向急流思返棹，竞誇好手羡微机。落林笋嫩充庖美，出水鱼鲜入馔肥。饱饭藤床无愧怍，先生可是独能归。高人岁晚事多慵，厚禄从渠说釜钟。花忆河阳红灼灼，柳看栗里碧重重。百年敝邑思遗爱，几处生祠写妙容。最是断崖诗句好，总誇秋水出芙蓉。绝无尘土到幽扃，手把离骚傲独醒。弁岭晚来云自白，六湖春尽草长青。沙边忽复飞鸿雁，屋角随常鸣鹡鸰。莫对江山重回首，乾坤万古一邮亭。青山如玦水如环，醉倚溪蓬自往还。松菊尚留三径外，蓬莱只隔片云间。无弦琴在谁能听，遣兴诗成不复删。綵服相携庭下戏，慰情时复一开颜。尘事纷纷未有涯，一舟聊复信年华。閒过角里先生宅，谩访孤山处士家。有酒何曾留俗客，无钱犹自买梅花。新诗写就人先觅，醉笔淋漓整复斜。酒瓮书囊列两楹，绝胜虎节镇专城。南山衲子时相觅，西塞渔翁似结盟。漫数归鸿频户立，偶看戏蝶倦阶行。莲花博士归来早，雪鬓寻春最有情。半山松竹一溪云，门巷萧然绝世氛。适意静观玄蚁阵，忘机不乱白鸥群。寒花有态窗前发，古路无情户外分。天上故人频问信，未容高隐断知闻。"}