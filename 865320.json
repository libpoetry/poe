{"id":"865320","title":"和明远喜雨作","dynasty":"宋","author":"邓肃","text":"绛狗鸣空朱虎攫，神焦鬼烂不堪虐。自嗟笔力无韩豪，不敢谗风干鼎镬。闻说祥符物外臣，能将念力苏罢民。挽出洞天肩未息，飞云驱雨已生春。曹侯德我诗如洗，无乃采葑遗下体。当知此雨非人功，政赖曹溪浩无底。君看连天六日阴，檐声夜和蓬窗吟。羲和知师今日去，自行天上约秋霖。"}