{"id":"1122762","title":"辛巳夏四月行西山欲赋未能也得曹泸南壬午冬留题上清诗因次韵","dynasty":"宋","author":"洪咨夔","text":"窈深青城路，逢仙不知名。悠然拾瑶草，天风飐双缨。进予语之道，诚者非思诚。谷神以虚应，万物同一灵。是谓众妙门，古今未尝扃。仙人爱楼居，梯空衒灵赫。下有炼丹井，光怪不容羃。凌晨酌井花，御风谢尘迹。飘摇芙蓉旆，三十六峰碧。欲扣读易翁，苍苔洞门阒。朝阳生危岑，委光皂江壖。江妃舞倒景，老木奔惊猿。群仙亦戏剧，挹袂来联翩。笑倒天地间，谁亏复谁全。手携昭文琴，一曲三千年。"}