{"id":"791732","title":"寄林颂夔","dynasty":"清","author":"缪祐孙","text":"灌夫坐贪饮，东坡患能诗。于物有偏嗜，乃为造物笞。奈何负美疢，不寻折肱医。情至令莫禁，意挚理无违。林子居松泖，久矣吾心期。去年来秦淮，殷勤索我辞。君犹六月翮，我诚三北师。立名苦不早，掉舌思柏耆。平生少年气，抑挫几靡遗。终朝劳齑盐，已蒙顽鄙訾。夙诺旷未报，中夜心为追。秋水平三江，鲈鱼初肥时。喟然祝加餐，五字缄相思。"}