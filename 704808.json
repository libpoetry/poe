{"id":"704808","title":"又题五友五首 竹","dynasty":"明","author":"薛瑄","text":"三年乌府长琅玕，粉箨新梢次第看。今日成林足风雨，坐听清响彻云端。红白双梅户外横，看花看叶兴俱清。今秋只恐归期近，重叠题诗寄别情。镜里芙蓉一色开，高荷倚醉好风来。采芳谁识心如洗，持赠聊同驿使梅。几岁南州老铁冠，霜台底物可为欢。祗应九畹滋新种，时采幽香满把看。簇簇新丛傍宪台，台端有客日徘徊。归期若在花前发，留向新知次第开。"}