{"id":"922017","title":"王仲至侍郎见惠稚栝，种之礼曹北垣下，今百馀日矣，蔚然有生意，喜而作诗","dynasty":"宋","author":"苏轼","text":"翠栝东南美，近生神岳阴。惜哉不可致，霜根络云岑。仙风振高标，香实陨平林。偶随樗栎生，不为樵牧侵。忽惊黄茅岭，稍出青玉针。好事虽力取，王城少知音。岂无换鹅手，但知觅来禽。高怀独夫子，一见捐橐金。得之喜不寐，赠我意殊深。公堂开后阁，凡木愧华簪。栽培一寸根，寄子百年心。当恐樊笼中，摧我鸾鹤襟。谁知积雨后，寒芒晓森森。恨我迫归老，不见汝十寻。苍皮护玉骨，旦暮视古今。何人风雨夜，卧听饥龙吟。"}