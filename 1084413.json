{"id":"1084413","title":"送罗生少陆","dynasty":"宋","author":"王十朋","text":"罗生黄山来，从我梅溪游。齿发最年少，学问能自修。短檠照深夜，细字书蝇头。大业心欲潜，遗编力旁搜。新文有佳趣，日进殊未休。吾愧河汾翁，子学常与收。行将拭老眼，万里看骅骝。一叶下庭皋，大火当西流。遥望河阳云，俄登李膺舟。交朋重惜别，挽袖终不留。吾肠百鍊刚，亦作茧绪抽。籍也不吾叛，寻盟定高秋。"}