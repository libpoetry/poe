{"id":"522852","title":"改营外舅大夫园域","dynasty":"明","author":"李梦阳","text":"贵贱无二死，贤愚同一丘。明公昔谢世，迹骇理夷犹。夷犹及兹年，墓木拱巳稠。志决物可赞，运旋情更酬。悽悽临圹穴，崩迫览阴幽。昔为美丈夫，今与腐者俦。枯骨蔓草缠，剑佩攒蚍蜉。痛沉秪愈迷，神期竟何游。名崇寿罔积，露陨蕙先秋。芳尘满华屋，故马咆行辀。改园仅逾阡，穿地即我谋。方期枌槚成，庶纡生者忧。为惟国士遇，因恸遂成讴。"}