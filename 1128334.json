{"id":"1128334","title":"自和前韵答达善","dynasty":"宋","author":"舒岳祥","text":"一字不轻王达善，忽看唾玉落钩银。共评中说跻尊魏，谁草玄经饰美新。大泽深山容避地，蓬莱弱水叹扬尘。与君同勘丹经诀，长饭青精养谷神。幽幽丛薄无尘到，渺渺菅茅有露零。松曲似腰元自直，潭澄如眼向谁青。千愁淟涊那能浣，万事凄迷不欲醒。阴晦终逢开霁日，宫槐移影度阶蓂。"}