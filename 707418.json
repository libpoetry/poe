{"id":"707418","title":"念奴娇 梅影","dynasty":"明末清初","author":"王夫之","text":"香魂近远，却早离枝上，暗黏芳草。为惜清姿全似水，幻作碧膏笼罩。侧坠蜂须，半凋珠颗，非被冰霜恼。侵阶零乱，素痕未许人埽。遥想萼绿仙姿，绣妆剪綵，那似晴光好。斜转回塘清浅里，脉脉相看微笑。冻蝶低飞，疑非疑是，无柰阴寒峭。暄风动后，浓阴任遣莺闹。"}