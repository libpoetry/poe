{"id":"332775","title":"念奴娇·咏米家灯，次陈其年韵","dynasty":"清代","author":"梁清标","text":"六街风软，映玻璃、几树寒梅枝亚。词客争看喧笑处，频赏冰绡图画。岫可飞来，人堪呼出，疑是天工假。鹅溪巧剪，肯推徐赵能写。更喜湘汉波澄，梁园赋就，同此烧灯夜。洗盏茅堂文酒会，璧月影侵霜瓦。一曲吴歈，歌成激楚，拼醉琼箫下。旗亭当日，看无今夕佳话。"}