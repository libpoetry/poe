{"id":"844104","title":"李忠定公墓","dynasty":"清末民国初","author":"陈肇兴","text":"曾从青史仰经纶，才识忠贞两绝伦。十事果能回主眷，两宫何至陷胡尘。金鱼玉带承先帝，神臂长弓走敌人。底事满朝容不得，暮年流滞瘴江滨。放逐单州又万州，三山垂老竟勾留。万言不用书犹上，一赦难邀国可忧。北使闻名还起敬，南朝搆陷反成仇。可怜坐失中兴策，千载魂空绕汴流。十年提举洞霄宫，帝座虽遥梦寐通。去国惟闻争许翰，当时原不识陈东。两河形势烽烟外，万里江山指掌中。如此乾坤甘一掷，伤心苟活是高宗。一身去住系苍生，南北同心仰大名。宗、岳有谋偏不用，汪、黄和议究无成。空闻播越思航海，不见艰虞忆汴京。今日墓前桐口水，奔流犹作怒潮声。"}