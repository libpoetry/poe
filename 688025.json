{"id":"688025","title":"送高邑佐伴贡入京用来韵十首","dynasty":"明","author":"成鹫","text":"代耕未易得逢年，宦况诗情总冷然。閒却簿书问重译，风光何处不周还。江上大郎连二郎，江干番舶并官航。远人不用誇奇货，馆伴明珠在锦囊。登舟风便抱琴眠，梦逐飞凫上九天。此去莫愁天路远，清风先到圣人前。雕题黑齿共朝天，浊水污泥种白莲。擎出一枝承雨露，东林须记再来缘。九重瑞日射彤云，万里天鸡到处闻。閒与侏离说声教，好教遗子受三坟。相随断发及文身，异俗殊音强自亲。除却声华与文物，不知谁假复谁真。真中有假假中真，行役行吟总一身。直造鹓行陪贡使，也知差胜折腰人。粤水燕山路未赊，观风问俗兴无涯。异言异服休相讶，同轨同文本一家。买鹤修琴罄俸钱，朝来棒檄心茫然。罢琴惆怅鹤起舞，飞上丹霄宁受怜。毙裘羸马太郎当，祖道乘风挂席忙。妒杀隔江老渔父，船头初月白如霜。"}