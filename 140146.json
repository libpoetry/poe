{"id":"140146","title":"七夕南定楼饮同官","dynasty":"宋代","author":"魏了翁","text":"谁将明星贴天定，州国宫垣象官府。更将四七随天旋，常以昏中殷四序。迢迢河汉冲秋旻，前有苍龙履玄武。牵牛正向西南来，左右两旗北河鼓。鼓星之侧为天桴，鼓上三得为织女。何年人号天女孙，使把牛郎拟夫妇。不知此是天关梁，河汉之津有常度。晦明伏见莫非教，肯为文人给嘲侮。班曹庾谢犹{上卫下言}言，世上儿曹更堪数。临风一诵大东诗，须信词章有今古。"}