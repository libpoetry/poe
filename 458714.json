{"id":"458714","title":"三月八夜醉起见月，平生未睹清纯如此者，心亦澄如古井，为赋","dynasty":"当代","author":"卢青山","text":"更阑方有月，照夜如日色。我起独见之，馀子谁能得。茫茫大块睡不起，盈盈遍抚如母泽。伫神凝睇不忍惊，开齿小笑露半唇，不闻其音，温爽蕴润见其额。我醉方醒足未稳，渴来思水饮一斛，小栏徙倚看不足。移踵薄寒中肩胛，满地柔霜不敢踏。江山万里凝沉峰，茫然不语如痴聋。其间仿佛闻天籁，谛听已失恍犹在。我欲仰碧落而唤长风，我欲飘舞舞纵横；如此清空甚可惜，不宜摇晃，只宜留此淡宕之光曳溶溶。乃向田间自木立，立之惝恍如立梦。田蛙偶尔到一声，其音清脆，如泉滴崖缝。汝蛙似欲劝人归，反劝蛙汝莫我催。我读此月如读诗，长愿相随到曙滋。须臾月如小，敛焰忽西垂。我知月欲别，为之相送诵此辞。临去仍成明夜约，我自长闲君自痴，年年夜夜有此无人时。"}