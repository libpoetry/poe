{"id":"521038","title":"题梅花仙子图盛子昭画","dynasty":"明","author":"顾清","text":"烟林乌啼天未霜，落月漏云金镜光。美人独宿九华殿，天风吹动金琅珰。瑶阶露重侵罗袜，冻合梅梢不成雪。翩然飞下西湖头，独傍寒香倚愁绝。寒香郁郁愁冲冲，冰魂荡漾迷西东。星眸欲流滴秋水，霓裳不动萦天风。天风飒飒鸣璚玖，欲去踟蹰更回首。武塘仙人五彩毫，偷眼方朔窥金桃。凌晨写出一时景，清寒入面风萧骚。苍苔粼粼白石净，空青暗滴阴崖冷。石畔丛篁低拂云，云外疏桐落金井。翠禽一声河汉横，辽天回首思冥冥。云楼雾阁渺何许，冷蕊疏枝空翠屏。美人只今游太清，武塘遗迹亦晨星。怅望龙城梦中路，寒绡惨淡来精灵。"}