{"id":"1110529","title":"邹志新致书酒荔枝山栗海错之馈四绝","dynasty":"宋","author":"孙觌","text":"门前剥啄响鸣驺，十里惊尘满地流。恋恋绨袍故人意，一书何啻万金投。窥檐双鹊语匆匆，一夜灯花缀玉虫。便有曲生来过我，尽推愁入酒杯中。白鸦谷口叶盘秋，荔子今无驿使求。零落共谁一笑粲，殷勤为报赤心投。蛮珍不说紫驼峰，怪雨腥风起坐中。莫遣蔡谟勤学死，须君尔雅注鱼虫。"}