{"id":"696723","title":"连江舟行十首","dynasty":"明","author":"郑潜","text":"避濑沿崖曲，凭危缆树高。浊斯聊濯足，深矣讵容篙。并力怜舟子，无功愧我曹。晚来何处泊，清啸答松涛。篷窗观物化，幽兴亦无涯。翠筱抽黄箨，青林蔓白花。蜗涎光暗石，虫蜕聚浮槎。小憩?崖瀑，清风试煮茶。暮宿依沙觜，朝行亚树腰。乱山云作雨，一夜水如潮。激石流还逆，盘涡势未消。山灵应迟我，莫叹客程遥。信宿双符峡，滩高不敢牵。洪涛迷望眼，飞沫洒吟肩。众力千钧勇，微生一线悬。垂堂念明训，吾命付苍天。秀色盘千叠，寒光凝九渊。土膏常产锡，石髓亦成铅。不藉冰霜力，应滋草木妍。我行图画里，何得有尘缘。引棹资修绠，攀萝蹑断蹊。浮屠如笋立，绝壁与云齐。峡怪风雷壮，天悭象纬低。舟航从此过，不作武陵迷。绝顶崖崩堕，中流虎怒蹲。还如滟滪峡，岂是谢家墩。古木时栖鹘，深林夜叫猿。惜无疏凿力，浩浩达龙门。曾赋楞伽峡，灵奇不可模。琼瑶镌作骨，翡翠淬为肤。鲛室冰分缕，龙湫月弄珠。何须问瀛海，身世在蓬壶。幽邃归无极，嵌空尚可凭。碧通天一罅，秀拔地千层。环佩鸣绡幌，珠玑络锦缯。浑疑接仙驭，箫韵下崚嶒。千尺苍崖裂，银河一派流。初疑庐阜晓，还忆石门秋。练带何由泻，珠帘不可钩。海风江月咏，应继谪仙游。"}