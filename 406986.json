{"id":"406986","title":"观化一首","dynasty":"近现代","author":"王彦行","text":"功聆童话辄解颐，有龟与兔约竞驰。龟勤爬沙卒制胜，兔骄假寐遂失时。语谐实庄小喻大，取讽从政意亦宜。今之扑朔疾逾电，韩卢虽猛难为追。趯趯容有触株辈，蠢蠢终是支床资。何来四凶窃枋柄，狂谋缪算行其私。诪张为幻蔑谠论，二帝谓可折箠笞。质家载籍束高阁，鼓箧学子群荒嬉。考工寖隳宝弃地，罔恤国命危悬丝。幸哉贤豪早间出，立扑此獠无留遗。一场祸衅犹及止，中兴指顾恢纲维。储材殖货复平准，百废具举迅莫迟。却后廿稔臻郅治，亿万瞩目符预期。老我虽病乐观化，鳌足伫奠邦家基。"}