{"id":"1050242","title":"观唐植夫所藏古墨","dynasty":"宋","author":"郭祥正","text":"黑龙蟠黑云，久蛰黄金阙。缘何落人间，数饼若古月。虾蟆不敢蚀，利刀岂能截。温润比方玉，芬香麝脐裂。乃知廷圭名，桓桓久不灭。植夫名世俊，所蓄号奇绝。护以紫锦囊，箧之复扃鐍。渺思五季乱，江南颇偷逸。三主皆能书，拨镫耸瘦骨。一朝归大明，流散馀故物。金华座右铭，清凉自题佛。二宝藏予家，时时一披拂。及观植夫墨，清风愈飘忽。异国想尘劳，精灵岂沉没。聊为识古篇，分手各萧瑟。"}