{"id":"199236","title":"水龙吟·庆流阅古无穷","dynasty":"宋代","author":"刘过","text":"庆流阅古无穷，相门又见生名世。致君事业，全如忠献，经天纬地。十二年间，挺身为国，勋庸知几。便书之竹帛，铭之彝鼎，勤劳意、竟谁记。一自平章庶政，觉人心、顿然兴起。朝庭既正，乾坤交泰，华夷欢喜。行定中原，锦衣归相，分茅□□。看貂蝉绿鬓，中书上考，过三千岁。"}