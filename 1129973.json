{"id":"1129973","title":"予近卜居孤山之下友人元敏以四绝见嘲遂依韵和酬","dynasty":"宋","author":"释智圆","text":"穷居已蹑黔娄迹，孤岛徒称玛瑙坡。糗饭藜羹且闲乐，更无车马暂经过。所栖幽致异人寰，野艇秋归碧浪间。残日淡烟凝望处，参差楼阁认孤山。烟波云木映闲扉，养病深栖是所宜。便欲上生寻内院，却因泉石住多时。虚堂入夏讲残经，不击钟声击鼓声。林下唯君问幽趣，纪阳仪式近方成。"}