{"id":"57721","title":"锦鸡图·昔闻楚人不识凤","dynasty":"明代","author":"胡俨","text":"昔闻楚人不识凤，忽见山鸡重购之。我今画图写生态，羽毛五色光陆离。扶桑天鸡啼一声，阳乌散彩天下晴。此时山鸡亦出谷，喔喔飞来耀林麓。千岩万壑含东风，杏花吹香春雪红。顾影徘徊自爱惜，扬翘耸翅纷蒙茸。竹上花间日正高，向阳吐绶垂花绦。吴绫蜀锦织不得，戴胜偷眼惊伯劳。切莫临溪照碧流，对镜逢人舞便休。舞多目眩终颠仆，世人空诧韦公赋。"}