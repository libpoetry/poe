{"id":"635375","title":"麦子滋庄门外有树经冬不凋至春脱落名曰拗春木戏题以诗","dynasty":"明","author":"成鹫","text":"泷西雨雪寒羁孤，静观物理知盈虚。特来问取滋庄去，门前有树青阴敷。凌寒独立见天倪，高高枝叶深根株。拳挛屈曲远绳墨，匠石不顾樵不苏。何由得此老古橛，岂是散木还大樗。主人云是拗春木，当春落叶冬生荂。不宜城市宜山谷，多生盘石嫌沮污。我闻斯语深叹息，草木何智人何愚。宇宙之大含万有，繁华零落皆虚无。至人槁心若槁木，任运辗转同辘轳。大尽三十小廿九，六丁六甲乘隙驹。造物小儿太轻薄，假立名字欺凡夫。安知彼春者不以为冬，荣者不以为枯。春拗木乎，木拗春乎，春与木两不能相知也，其待彼也夫。"}