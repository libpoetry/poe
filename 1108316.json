{"id":"1108316","title":"谒京口张守","dynasty":"宋","author":"刘过","text":"未识诸人名已侯，一麾应此滞徐州。谁知安石恐未免，欲借寇君何可留。遗爱与山同北固，平生作计岂东周。上方已听尚书履，声在星辰最上头。危楼年少记登临，老矣重来力不禁。风月欲谈嫌许事，山川不险似人心。淡烟衰草乡关远，细雨黄花节序深。虽有小诗行乐处，世无知己为谁吟。"}