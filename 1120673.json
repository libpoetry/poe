{"id":"1120673","title":"星源逢仲共兄弟别后道中奉寄二首","dynasty":"宋","author":"周紫芝","text":"晓色凄迷客梦长，贾胡留滞更他乡。自随匹马家千里，眼见故人天一方。霜落驼裘朝着帽，雨来山驿夜分床。与君相别无多日，已听鸣鸿欲断肠。十年四海不解甲，一日三秋更忆君。别后光阴逐流水，老来踪迹似浮云。心怀丘壑情虽在，眼暗风尘首重分。满眼尚添新战骨，何年真起故将军。"}