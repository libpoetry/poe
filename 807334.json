{"id":"807334","title":"水调歌头  渡长荡湖望三茅峰","dynasty":"清","author":"陈维崧","text":"我住太湖口，四面匝烟鬟。周回萦青缭黛，中托白银盘。且纵龙宫一苇，耕破琼田万亩，笑傲水云宽。篷背唱铜斗，沙尾辨金坛。雪浪吼，大鱼出，矗如山。茅家兄弟笑我，前路足风湍。君自骖鸾翳鹤，我自骑鲸跨鲤，各自不相关。挥手谢之去，吹笛弄潺湲。"}