{"id":"1068809","title":"送次公侄从辟颜拱卫军中","dynasty":"宋","author":"张扩","text":"结发事师友，投身翰墨场。技成忽弃去，短衣亲戎行。平生万卷书，岂无活国方。不如口击贼，对面用所长。颜侯将家种，勇过王铁枪。蝥弧每先登，裂袂裹箭创。得君如敌国，乳臭未易当。中原干戈满，貔虎政陆梁。谁专发纵策，坐待锥脱囊。事平各分功，千级歉莫偿。位卑君勿言，儒雅故自将。会从傔籍中，微见奏凯章。"}