{"id":"780726","title":"百字令 苏州晤归夫人佩珊索题其集","dynasty":"清","author":"龚自珍","text":"扬帆十日，正天风吹绿，江南万树。遥望灵岩山下气，识有仙才人住。一代词清，十年心折，闺阁无前古。兰霏玉映，风神消我尘土。人生才命相妨，男儿女士，历历俱堪数。眼底云萍才合处，又道伤心羁旅。南国评花，西湖吊旧，东海趋庭去。红妆白也，逢人夸说亲睹。"}