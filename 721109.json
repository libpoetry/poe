{"id":"721109","title":"古树","dynasty":"明末清初","author":"卢若腾","text":"古树不计春，其中应有神；傲兀立道傍，岂解媚富人。富人侈游观，精舍结构新；不重嘉宾集，惟羞花木贫。于花爱美丽，于木爱轮囷；古树遭物色，那能安其身。百锸一时举，根柢离岸垠；树神俄震怒，役夫压不呻。二命易一树，道路悲且嗔；移树人精舍，主人动笑嚬。植之轩墀前，诧获琼琪珍；哀乐与人殊，天道岂泯泯！移借岛中寓，移植岛中树；跨城以为梯，撤屋以为路。若道家在岛，忍招邻里怒；若道岛非家，花木岂忍务！念此弹丸地，颠危在旦暮；一移此中来，再移何处住？譬之群燕雀，屋下安相哺；突决栋宇焚，懵然罔知惧。"}