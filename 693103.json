{"id":"693103","title":"赠湖州康半刺","dynasty":"明","author":"沈守正","text":"吴兴旧事足弦歌，争比康侯义问多。地尽鄣西开化日，天移闽海作恩波。千载相传佐郡难，颍川声绩起河南。冰壶映彻无涯际，人拟苕溪夜月看。两岐麦秀稻花秋，打鸭船随问俗舟。何事儿童迎竹马，至今惟说郭并州。口碑无日可销沉，岘首山高霅水深。笑杀襄阳邹从事，秪将姓字寄登临。"}