{"id":"93878","title":"秋衣·晨兴换新衣","dynasty":"宋代","author":"杨万里","text":"晨兴换新衣，视身忽潜愕。腹皮雏百摺，髀肉宽一握。沉痾两年余，衰体半标落。且留宿尘垢，莫遣新澡濯。未澡体尚肥，既濯肌转削。无发已是僧，有骨不如鹤。明年方八十，似觉九十著。寡食幸自清，辟榖底须学。便可作飞仙，御风上云幕。如何肥瘠想，犹有秋衣作。"}