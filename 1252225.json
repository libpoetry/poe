{"id":"1252225","title":"夜何长三叠寄周参政伯温邬佥院本初","dynasty":"元末明初","author":"王逢","text":"夜何长，日苦短，夜长复寒日不暖。深林火薄鹖鴠满，尾赪鲂鱼游纂纂。千年古铁紫气缠，赤帝当之白蛇断。中朝老臣双佩苍，忧心郁纡寝息忘。凤凰在笯骥服箱，雪埋石栈冰河梁。夜何长，六龙回辔东扶桑。夜何长，日苦短，夜长复寒日不暖。苍梧九疑云思远，惊鸿乱落夫差苑。汉家骑尉双龙苍，酒酣起舞隘八荒。疾风吹沙百草霜，玉釭朱火青凝光。夜何长，帝车高转天中央。夜何长，日苦短，夜长复寒日不暖。欃枪参旗烛云䍐，树树梅花落羌管。江南布衣双鬓苍，岁阑独立气慨慷。夜冠礼乐制孔良，路迢无由贡明堂。夜何长，启明耿耿天东方。"}