{"id":"1029216","title":"暇日邀王天任诸公游南坡天任有诗因次韵 其二","dynasty":"宋","author":"虞俦","text":"我诗苦艰涩，蹇步太行巅。笔乾砚欲裂，何地觅涌泉。巧匠愧傍观，袖手不能前。敝帚徒自珍，捧心岂成妍。辟舍不获命，属鞬试周旋。君诗巧层出，浥露晨花鲜。前辈借波澜，后生敢并缘。平生程不识，毁不直一钱。五色烂摩尼，八音和相宣。挹袂庾开府，拍肩杨盈川。每发必中的，矢脱无空弦。我盖三复之，飘飘意欲仙。此计太冷淡，浪费五彩笺。不如醉红裙，且听歌喉圆。况当荷倾盖，莫待栗过拳。徐看骑鲸伯，一斗挥百篇。"}