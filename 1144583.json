{"id":"1144583","title":"无题五首","dynasty":"宋末元初","author":"郑思肖","text":"屡问北来者，相传尽不同。三宫在何许，万姓堕愁中。春草活腥绿，雨花啼惨红。人间至微物，今亦怨天公。自古无兹难，我朝今遇之。小臣惭逆土，大事决成期。劫坏六龙死，天荒万象悲。时哉弗可失，奋发莫迟疑。一天悽怆事，此恨极难裁。骨纵已成土，心终不肯灰。毒蛇嘘树死，怨鸟哭春哀。处处山东老，悬情汉诏来。愁海茫茫望不穷，黄茅白苇渺阴风。凤凰高遁层霄外，豺虎横行大道中。九庙倾颓郊祀废，四方祸乱国家空。于今建武重兴汉，谁是云台第一功。鞠躬尽瘁吊无君，满耳冤声不忍闻。醉去忘形犹蜕骨，怒来嚼齿欲穿龈。腥风涴晓春应怨，痴雾霾空路莫分。荧惑星明圣人出，频频中夜验天文。"}