{"id":"1131493","title":"和广文俞同年贺太守","dynasty":"宋","author":"虞俦","text":"休咏诗人大小东，丰年雨意十分浓。使君自是为霖手，不遣昌黎苦讼风。三登从此数淳熙，一雨炎官遂霁威。绿润田畴今已遍，凉生殿阁故应微。人言岁稔催科易，我念民贫积欠多。政拙不归嗟已老，空馀一饭愧廉颇。绛帐才华溢彩笺，谁嘲昼寝腹便便。侧闻已上中和颂，试请重歌相府莲。"}