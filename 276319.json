{"id":"276319","title":"画山并序·画山不似画","dynasty":"清代","author":"李宪噩","text":"画山不似画，亦并难名山。截然一壁立，错杂黑白斑。松蘖根莫附，猿狖愁攀缘。其余尽粗莽，矗矗惟撑天。如斯观已止，无复瘴叠峦。是谁摹其形，致令嗤米颠。当时强不信，亲见始骇叹。骇叹诧怪变，犹难命荆关。我问山下人，奇丽方在前。我乃相其背，庐峰非真颜。便欲理轻策，阻我缘仍悭。坐惜画山名，名画终不传。"}