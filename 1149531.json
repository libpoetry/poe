{"id":"1149531","title":"拜禹庙","dynasty":"唐","author":"元稹","text":"恢能咨岳日，悲慕羽山秋。父陷功仍继，君名礼不雠。洪水襄陵后，玄圭菲食由。已甘鱼父子，翻荷粒咽喉。古庙苍烟冷，寒亭翠柏稠。马泥真骨动，龙画活睛留。祀典稽千圣，孙谋绝一丘。道虽污世载，恩岂酌沈浮。洞穴探常近，图书即可求。德崇人不惰，风在俗斯柔。茭色湖光上，泉声雨脚收。歌诗呈志义，箫鼓渎清猷。史亦明勋最，时方怒校酋。还希四载术，将以拯虔刘。"}