{"id":"446949","title":"无题","dynasty":"当代","author":"蔡淑萍","text":"城市多高楼，层层复叠叠。不识邻者谁，窗户每相接。教人慎言笑，不敢声遽发。声高扰四邻，颇为人不屑。西邻有娇女，年可十二三。美目清如水，束发才过肩。常见晨与昏，低首坐窗前。想知课业重，读写不稍闲。今朝知何故，娇女忽大哭。双手桌上拍，双脚地下蹴。阿母急抚肩，阿父眉轻蹙。乖女快噤声，齐声低语嘱。此情令我感，不觉湿双眸。羡女少拘谨，偶然得自由。我岂无可喜？我岂无可忧？喜忧难形色，怎堪为尔俦！夜梦返山林，山花满幽径。鸟啼绿树颠，涧波如鸣磬。忘形二三子，清歌杂高咏。一哭还一笑，窗白人已醒。"}