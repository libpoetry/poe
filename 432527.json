{"id":"432527","title":"圆山杂诗十二首","dynasty":"近现代","author":"连横","text":"作史评诗且得閒，春光催我上圆山。几人领略游山意，看到精微窈窕间。此间山水足嵚奇，石老林深位置宜。太古巢空人已去，可怜迂谷不知诗。视师海上久留铭，一剑东来气已横。何日化龙天外去？至今争说郑延平。废殿荒凉浸绿苔，忽闻弹指现楼台。可知佛力弥天大，亦待黄金布地来。王谢争墩事亦奇，百年名字有谁知？眼前即是沧桑感，劫后重来祗有诗。隔寺传来一杵钟，钟声惊起剑潭龙。他时为雨为云去，洒遍诸天法界浓。淡江新涨夜停桡，两岸垂杨羃画桥。刮地笙歌嫌太俗，不如此处独吹箫。北投亦是萧閒地，妖女狂且蹀躞行。我替山灵深惋惜，在山泉水不能清。卿能读画我能歌，绝代佳人爱薜萝。持较孤山梅鹤侣，人间清福汝侬多。此间福地亦嫏嬛，著得无愁便是仙。他日棠云添一阁，圆山山上梦同圆。大隐何妨在城市，小山亦足起风云。记从五岳归来后，独爱吾乡猿鹤群。半日清游半赋诗，归家恰值上灯时。从今又坠尘寰去，收拾雄心付酒卮。"}