{"id":"694912","title":"无题（追和元马伯庸韵）","dynasty":"明","author":"岳正","text":"十载寻真到汉江，偶因请佩识旌幢。齐奴不吝珠三斛，雍伯全拼璧五双。琥珀梦浓贪伏枕，璃琉光冷怪当窗。鸾胶祗是仙家药，续得冰弦胜玉琮。祸水无情火伏光，赏真人属老披香。妆成珠赐通宵白，浴罢金酬百饼黄。宫婢貌难当万乘，玉环心不在三郎。昭阳殿里熊皮席，绿发长迷赤凤裳。拾得星槎趁海潮，两姬夹侍百花娇。朝临元圃家应近，晚过银潢路始遥。翠幄获瞻天帝表，霓裳看舞月娥腰。彩云端里刚风外，声彻鸾笙与凤箫。舜画衣裳合命垂，上林肺渴倩谁医。可怜凤友鸾交夜，不觉钟鸣漏尽时。真逸头颅青未改，隐侯腰带瘦频移。眉尖今古愁无限，消得樽前酒一卮。"}