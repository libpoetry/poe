{"id":"660868","title":"为杨显祖题画送尹别驾实大之嘉兴","dynasty":"明","author":"罗钦顺","text":"澄江夜来秋水生，画船击鼓喧朝晴。百壶欲尽千峰午，壮怀秋色两峥嵘。相门旧压逢原里，至今书屋临江水。千载香名满缙绅，读书有用真能子。归来遍扫松楸阴，饭尝新稻羹香蕈。故园风物岂不美，简书王事悲人心。故人自昔深相慕，别意殷勤托毫素。楚水吴山路几千，渚蘋岸蓼花无数。东南名郡数嘉禾，城郭光涵震泽波。官好常陪五马贵，政通应得万人和。浮云富贵终何有，汗简功名浑不朽。赠乏千金谩一言，论心何日重携手。"}