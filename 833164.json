{"id":"833164","title":"金菊对芙蓉 其一","dynasty":"清末民国初","author":"樊增祥","text":"青子含酸，红檎带酢，讨春前度来迟。记丁娘居处，茆舍疏篱。风前一树垂杨碧，赚萧郎、侧帽多时。青禽方便，赠伊萱草，报我将离。昨夜灯烬孤帏。叹伯劳一世，未解双飞。问离魂倩女，此去何依。芳苔铲尽凌波迹，便杏花江店都非。再休想像，楼心乞巧，花下弹词。"}