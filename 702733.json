{"id":"702733","title":"次韵答俞仲基二首","dynasty":"明","author":"董纪","text":"人生契合无新旧，市道论交有浅深。莫效卞和三献玉，当辞王密四知金。廉颇不负相如意，鲍叔真知管仲心。独为武侯长抱恨，空遗梁父旧时吟。莺花时节近清明，如此风光眼为惊。但有酒钱须尽醉，本无丹药可长生。兔葵不管兴亡恨，燕子徒知往复情。万事只今春梦里，杞人何必虑天倾。"}