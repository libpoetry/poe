{"id":"664724","title":"五月二十二日㮚死踰旬僮子以其所为诗三卷及杂集回文稿呈览悲悼之馀令之缮写成帙用寄渼陂先生为㮚较定将图入梓漫成二诗以写予怀 其二","dynasty":"明","author":"康海","text":"儿气甚宏达，少有丈夫容。博识物岂眩，逸思若风从。俯仰鲜中诎，奋迅有孤踪。苟能假天命，郁为今词宗。顾我忝明德，神理夺所钟。英物且凋丧，况云痴与庸。岂无子夏戚，尚虞用昭凶。绪馀今似君，烦将附秦雍。"}