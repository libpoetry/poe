{"id":"940121","title":"和鲜于大受崇先观饯别曾元中","dynasty":"宋","author":"陈师道","text":"此别未为远，两都东西州。情亲有乖隔，江湖成阻脩。脱尘度翠密，徐行当寻幽。各有惜别怀，共此一日留。意合岂待约，酒尽不更求。阙词固未可，忍手亦何犹。坐有黄冠师，未解逍遥游。兴来我与共，醉罢君当休。僧房火可亲，此乐行且谋。万事自纠纷，高怀元一丘。"}