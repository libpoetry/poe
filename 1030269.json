{"id":"1030269","title":"念奴娇 其一 癸巳重九，同陈汉卿、张叔信、王任道登金石台作","dynasty":"宋","author":"管鉴","text":"登高作赋，叹老来笔力，都非年少。古观重游秋色里，冷怯西风吹帽。千里江山，一时人物，迥出尘埃表。危阑同凭，皎然玉树相照。惆怅紫菊红萸，年年簪发、应笑人空老。北阙西江君赐远，难得一枝来到。莫话升沈，且乘闲暇，赢得清尊倒。饮酣归暮，浩歌声振林杪。"}