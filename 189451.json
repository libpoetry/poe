{"id":"189451","title":"归天台·自从夫君来","dynasty":"宋代","author":"金履祥","text":"自从夫君来，三惠亦骖乘。天台本多贤，君门独何盛。大儿十四龄，神气极凝莹。温然荆山璆，可续虞磬韵。小儿年十一，磊郎益自俊。壮气已食牛，风蹄期奋迅。两载辱交从，一朝随归{左革右登}。相见复何时。相别涕其陨。美质不可恃，学问无穷尽，少小日易逾，德业须自竟。执手独徊徨，愧无珠玉赠。归哉各努力，教忠家有训。"}