{"id":"61559","title":"画葡萄引","dynasty":"明代","author":"王九思","text":"汉武唯知贵异物，博望常劳使西域。大夏康居产富饶，胡桐柽柳非奇特。独取葡萄入汉宫，遂遣天王亲外国。当年肉味厌侯王，今日霜根遍西北。吾家十亩后园里，长条几架南山侧。龙须时袅水风斜，马乳尽垂秋雨色。故园一别惊风雨，画图相对思乡土。青钱已办雇河舟，白首行看住草楼。但愿千缸酿春酒，未须一斗博凉州。"}