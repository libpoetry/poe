{"id":"703007","title":"和雪湖登高之作","dynasty":"明","author":"谢迁","text":"秋入西山爽气回，欲酬佳节共登台。酒须客至方当熟，菊待诗催故晚开。星聚每烦占会老，时违端合赋归来。白头强健蒙天假，却笑星星负此杯。采芳寻胜步纡回，四面林峦百尺台。花下一尊仍对酌，竹间三径为谁开。南山晚色悠然见，北雁秋声蓦地来。忽忆楚骚增旧感，高歌激烈且停杯。"}