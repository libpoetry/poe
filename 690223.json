{"id":"690223","title":"浔阳歌五首","dynasty":"明","author":"张时彻","text":"九江江水九流盘，彩耽朱旗霄汉间。七十二峰今夜月，龙门相对骆驼山。龙虎开天取上游，旌旄东下定神州。樯帆直照鼋鼍窟，日月双悬锦绣楼。锦云堆树浪花长，桃李飞来片片香。打鼓鸣桡何处客，怪来惊散两鸳鸯。泽北喧喧商贾庐，泽南隐隐蛟龙居。蓬头赤脚沙中子，荡桨拿钩学捕鱼。渔郎渡头灯火明，浔阳市上酒旗横。沙白水清烟水冷，琵琶犹作断肠声。"}