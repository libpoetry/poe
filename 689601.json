{"id":"689601","title":"寄李元善时元善为广西大参","dynasty":"明","author":"吴琏","text":"忠节看看老益强，江河谁谓斗堪量。万家厚泽四时雨，到处浓阴一树棠。稷契眼中调重鼎，巢由林下稳方床。纤需负郭田堪秫，松底何年一尽觞。得入青山便掩扉，半因衰病半狂痴。人前不尽三分话，酒后空哦几句诗。膝下彩衣娱老母，案头黄卷付诸儿。扣门有客来相问，万事摇头说不知。"}