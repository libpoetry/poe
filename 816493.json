{"id":"816493","title":"次韵郑鱼门秋夕书感","dynasty":"清","author":"彭维新","text":"午夜凉飙生，秋声惊坐寐。月色盈中庭，桐阴减半砌。志士感时节，繁忧浩无际。碧宇河汉横，寥廓绝纤翳。太虚本澄明，尘劳徒敝敝。人心有天游，胡为自胶戾。贳酒不尽饮，旅颜成半酡。世味间愈淡，夜吟秋更多。蟋蟀无意绪，苦效商声歌。我听犹丝管，翻赖蠲宿疴。篆烟静不散，井水寒无波。烛光荧棐几，圣籍纷骈罗。"}