{"id":"117619","title":"八阵碛·涨江吹八阵","dynasty":"宋代","author":"苏辙","text":"涨江吹八阵，江落阵如故。我来苦寒后，平沙如匹素。乘高望遗迹，磊磊六十四。遥指如布棋，就视不知处。世称诸葛公，用众有法度。区区落褒斜，军旅无阔步。中原竟不到，置阵狭无所。茫茫平沙中，积石排队伍。独使后世人，知我非莽卤。奈何长蛇形，千古竟不悟。惟余桓元子，久视不能去。"}