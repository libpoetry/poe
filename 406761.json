{"id":"406761","title":"夜闻凿防空壕声","dynasty":"近现代","author":"林庚白","text":"夜迥凿石声丁丁，十数劳力谋其成。醵金为壕求苟免，直使土木当倭兵。君子不立岩墙下，古人之言今风行。疏于防空寇必至，达官闻角心先惊。至竟百姓死谁手，虎伥遍地孤凭城。今年重庆人又满，近如武汉前南京。匕见图穷敌益蹙，要知戡乱从艰贞。交亲纷纷但远祸，迁地勤自驱妇婴。我闻大勇始无畏，危疑恐惧皆人情。独嗟为人筑壕者，置身无地容偷生。"}