{"id":"233038","title":"禅僧福公寄惠牧牛图答以问牛歌","dynasty":"宋代","author":"张舜民","text":"诃诃诃，栖岩老法师，寄我牧牛颂。我是人间百岁人，今朝却作婴儿弄。堪笑其间有一牛，满身变白尾犹黑。想君不是上上根，教人费尽閒心力。我昔有一牛，其毛元自白。如今牛已无，欲求不可得。蓑笠与鞭绳，同时皆弃掷。身心无住著，冷坐溪边石。却问山中人，閒寻牧牛客。"}