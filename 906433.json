{"id":"906433","title":"十月桃 二首，同富季申赋梅花 其一","dynasty":"宋","author":"李弥逊","text":"浮云无定，任春风万点，吹上寒枝。砌外珑璁，暗香夜透帘帏。閒情最宜酒伴，胜黄昏、冷月清溪。风流谢傅，梦到华胥，长是相随。似凝愁、不语谁知。芳思乱微酸，已带离离。传语花神，任教横竹三吹。枝头要看如豆，趁和羹、百卉开时。十分金蕊，先与东君，一笑相期。"}