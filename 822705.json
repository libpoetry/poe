{"id":"822705","title":"青门饮 登钟山最高处，用曹元宠韵","dynasty":"清末近现代初","author":"周岸登","text":"天镇神符，紫金浮玉，凭高念远。何王南渡。一发中原，岱云河雨，霞表旭光微露。索共山灵语，数九朝、英侪豪侣。虎踞千年，成败是非，明眼观处。扑地严城如雾，看院省衣冠，市楼宾旅。旧史风云，禁陵烟树，盈望故情今绪。独尔依然在，换多少、池台钟鼓。几时问道三茅，行药更寻仙路。"}