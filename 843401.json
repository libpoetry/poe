{"id":"843401","title":"登葛岭初阳台","dynasty":"清末民国初","author":"俞明震","text":"朝寻外湖山，暮踏里湖月。烟水小朝廷，南渡君臣热。湖山非霸图，代谢同驹隙。至今葛岭旁，蜃楼幻金碧。今日天气寒，凭高风猎猎。钱江背城去，团团一湖白。从知止水清，不共惊涛没。悠然物外身，眼底惟秋色。雁背看斜阳，霜天下红叶。莫问半閒堂，草间鸣蟋蟀。"}