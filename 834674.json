{"id":"834674","title":"探芳信 重过宝应城北旧居，景物荒寒，泫然欲涕，抚玉田西泠春感韵","dynasty":"清末民国初","author":"冯煦","text":"掩空昼。记款雁弦诗，呼蛩絮酒。奈蓬蒿径悄，西风渐非旧。屏山影里珠尘散，不独斜阳瘦。近黄昏、月蜕虚廊，烟蟠废甃。寂寂暮寒骤。剩败叶侵阶，冷萝垂岫。问讯青琴，梅边断肠否。十年赢得西州泪，门外重回首。更无聊、数尽昏鸦暝柳。"}