{"id":"290320","title":"南浦·春水，用玉田韵","dynasty":"清代","author":"殷秉玑","text":"十里暖云烘，趁晴烟，放鸭人来侵晓。一碧净无尘，东风软，已遣游丝先扫。垂杨影里，钓钩挂出筠竿小。有女浣纱偏耐坐，茵衬渔矶芳草。几篙新涨粼粼，指红桥雁齿，前痕没了。正喜报方生，双双鲤、知有天涯书到。绿波渺渺。渔郎去后桃源悄。遮莫重来寻旧路，流尽落花多少。"}