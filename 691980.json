{"id":"691980","title":"寄元美","dynasty":"明","author":"李攀龙","text":"风尘万里一萧然，病起相思到各天。忽见南山青草色，还成北海白云篇。登楼何处逢多暇，开府于今实少年。不是汉庭容汲黯，如君意气好谁怜。闻君雨雪到青州，春尽鸿书未可求。莫问弹冠千载事，徒令把袂故人愁。浮云万里中原色，落日孤城大海流。自昔风尘驱傲吏，还能伏枕向清秋。紫塞春风散羽书，使君高枕见离居。人间不识胡名马，门下犹传海大鱼。开府少阳还气色，登台东岳复何如。遥知醉后吴歌发，落日萧条薄望诸。不尽青山带落晖，美人何处送将归。城边渑水寒如酒，马首浮云曳作衣。春到他乡还健食，时危薄宦岂雄飞。自从二子中原别，回首风尘万事违。"}