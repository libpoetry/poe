{"id":"722156","title":"增城万寿寺乞取丫兰之作","dynasty":"明末清初","author":"屈大均","text":"僧多兰蕙作花师，乞取离骚第一枝。叶短花长争尺寸，春黄秋紫间参差。焦冈树色含霜早，丹井泉香出雪迟。莫笑湘累哀窈窕，频来只住女仙祠。丹丘白水胜潇湘，最产丫兰茎叶长。有地欲求香祖种，无金枉入女花乡。皆知服媚尊王者，更喜栽培出上方。及此秋分分数本，争贻野客作归装。"}