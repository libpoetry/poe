{"id":"607295","title":"寿倪母郑孺人","dynasty":"明","author":"卢龙云","text":"东南何处郑公乡，家近初平万石羊。兰质当年明桂户，萱花此日映槐堂。捐金振乏周仁惠，剖玉成名颂义方。黄发鲁宫追燕喜，白眉汉代踵循良。瞻云綵舞疑差旷，捧日丹衷恋独长。最绩已看驰凤掖，貤恩即拟下龙章。庆馀自合膺皇眷，寿献何须问越装。春酒若分王母酝，远书如接令君香。天边婺影联南极，庭下兰芬擅众芳。会引潘舆同赴阙，朝回分惠万年觞。"}