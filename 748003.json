{"id":"748003","title":"高安万世瓦歌","dynasty":"清","author":"陈良玉","text":"汉家佞幸古莫比，弱冠三公左貂珥。宫中断袖起昼眠，何至瞢腾禅天子。朝廷碌碌孰等肩，笑君奚似孔光贤。东园秘器预输送，深恩直欲周三泉。一声霜裂鸳鸯瓦，巨君蝮鸷唇先哆。破棺丁傅惨焚如，免冠徒跣何为者。长乐无极延万世，此瓦当时亦其类。高安侯印竟堕地，连云甲第怅谁赐。君不见渐台弩射逃黄皇，团团威斗藏中央。千年武库莽头秃，瓦乎瓦乎同可伤。"}