{"id":"834178","title":"金缕曲 其五 老妓","dynasty":"清末民国初","author":"易顺鼎","text":"无计留春住。听帘前、一声杜宇，唤他归去。多少莺花都命短，散了彩云无数。剩憔悴章台旧树。留得缕金衫子在，认红心、碎点燕支污。风与月，等闲度。秋娘老矣凭谁顾。莫思量琵琶江上，荻花飘曙。愁压眉尖和黛重，那有镜中人妒。怕照影惊鸿相遇。月地花天无恙否，是当年、一曲销魂处。青衫客，泪如注。"}