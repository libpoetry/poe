{"id":"946242","title":"忆筇杖","dynasty":"宋","author":"陈傅良","text":"岷峨山下筇竹杖，危者使安衰可壮。秦皇汉武穷兵不可得，我独得之今丞相。前年有旨还故园，其冬急召朝日边。半岁驱驰数千里，赖有此杖常扶颠。仓黄又别脩门去，私室无人谨呵护。夜半雷霆下取将，儿叫妻啼留不住。我闻丞相下峡时，一物无有杖自随。属当晏朝立仗久，怜我弱胫疲坳螭。如今步屧随衰草，十步趑趄九步倒。假如杖在欲用之，山精海怪震怒亦不保。君不见杜陵桃竹攲，常恐失之君山湖上之风波。梓潼使君之赠尚尔耳，况自丞相还如何。"}