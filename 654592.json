{"id":"654592","title":"题泉州福宁道岁寒三友","dynasty":"明","author":"何乔新","text":"淇园此君最潇洒，孤高不是悠悠者。同心况有五大夫，铁干铜柯异柽槚。罗浮仙子亦清真，缟袂珠冠不涴尘。相逢共结岁寒友，肯同群卉竞芳春。莫学隋堤柳，摇飏春风能几久。莫学董泽蒲，弱质迎秋半已枯。炎风苦雨慎相保，过眼浮荣奚足道。他日栋明堂、奏清庙，帝鼐和羹风味好。共持贞洁应时需，不负生平冰雪操。"}