{"id":"1214189","title":"春夜诸弟邀饮因观海棠","dynasty":"元","author":"周权","text":"东风花谷纷红紫，九陌轮蹄隘香雾。风流炫耀花中仙，万斛胭脂滴红露。天然富贵出幽姿，一顾倾城谁敢妒。摇摇风雪未轻飘，缈缈綵云飞不去。传觞花底溜红光，银烛烧张最高处。团圞燕乐怡天伦，共忆儿嬉有真趣。安得花前再少年，搥鼓插花穷胜事。百年光景难把玩，天马途深感迟暮。人生流坎委大化，纵尔浩歌吾起舞。高堂饮散夜沈沈，社雨阁寒春欲曙。"}