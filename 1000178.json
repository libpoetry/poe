{"id":"1000178","title":"近承杨子遣垂和池上短篇爱而有赠且摅予怀","dynasty":"宋","author":"强至","text":"杨子文格少已遒，自关以西鲜此流。逸兴一发不言休，诗吟千篇酒百瓯。始谓富贵力可求，行年四十差厥谋。相逢渭水初清秋，气俊秋隼辞长虬。欢然一见分辄投，往来自尔月屡周。忽闻屋角鸣春鸠，感时出门写我忧。载酒兴庆荒池头，半酣系马聊登舟。纷纷涉水惊眠鸥，晚阳欲落孤烟收。开元盛事空林丘，流年数百如回眸。陈迹随感来吟搜，偶作短句诒同游。杨子既见遽和酬，笔落纸上不暂留，诗珍玉案书银钩。诗人乃是天地雠，造化万物遭剜锼。天公报之甚操矛，少使称遂多穷愁。子尝两举试此州，病坐试席出则瘳。笔力健可掣十牛，及与命斗力弗侔，翻被命屈岂自由。嗟予所学浅以浮，不与造化为怨仇。胡然天公亦我尤，刚肠劲貌寡媚柔。触忤贵势在转喉。苍颜常调祗自羞，使看平步趋公侯。子来我语徒啾啾，天高听卑诚谬悠。不若且默真良筹，有酒一醉春风楼。"}