{"id":"1120561","title":"挽菊坡赵侍制二首","dynasty":"宋","author":"周密","text":"贵胄才华自昔悭，如公名德世难攀。杏园新赐金花帖，荷橐高跻玉笋班。麾节一生多浙右，诗书千载接河间。感怀空抱羊昙恨，遥望西州泪雨潸。一从弓剑鼎湖游，有诏王孙记玉楼。天上晓班催听履，人閒夜壑忽移舟。霜残旧菊荒三径，雨泣新松掩一丘。别墅甫成清梦断，梅花空老水空流。"}