{"id":"117532","title":"宝峰亭·昔过益昌城","dynasty":"宋代","author":"苏辙","text":"昔过益昌城，莫登君子堂。驾言念长道，未暇升崇冈。今闻宝峰上，缥缈陵朝阳。三休引萝蔓，一览穷苍茫。微云霭双剑，落日明故乡。奔驰迹未安，山薮意自长。漂摇万里外，手把新诗章。宦游不忘归，何异鸟欲翔。尘土污颜面，年华侵鬓霜。何时首归路，所至聊彷徨。樽俎逢故人，亭谢凝清光。为我具斗酒，宿恨犹可偿。"}