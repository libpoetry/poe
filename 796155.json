{"id":"796155","title":"一萼红","dynasty":"清","author":"王韵梅","text":"意阑珊。又黄花满地，零落不堪看。驹隙光阴，蟫仙事业，可怜人与秋残。对明月、前身休问，怕三生沦谪到尘寰。一寸柔肠，十年心事，几曲阑干。瘦觉西风都冷，正重阳过也，小阁轻寒。帘织新愁，屏围旧恨，一齐多缀眉端。三十六鸳鸯飞去，任台空玉镜冷孤鸾。谁念伤心匪偶，鸠凤相参。"}