{"id":"1035075","title":"送黄考功广东运判分韵得汉字","dynasty":"宋","author":"魏了翁","text":"凉风厉萧辰，秋事已一半。同舍多望郎，萍聚复云散。得士良苦艰，引去何浩瀚。日日送行人，青衫浃流汗。其间白石翁，清庙之圭瓒。器采仪周行，词章辈楚乱。秘丘第一官，脩途日未旰。掉头不肯住，持节下霄汉。草木识清名，风尘入长算。安得此老宿，为世洗愁叹。同省并门居，昔我缀华贯。高标壁千仞，临分重嗟惋。相期绍前徽，岁晚堪把玩。"}