{"id":"571023","title":"整庵罗老先生七十寿诗","dynasty":"明","author":"符锡","text":"华岑峙南服，灵异杳莫攀。世德秉人龙，天飞复来还。时荣故自保，名教岂踰闲。宿厉词林翮，嗣登贤士关。宰衡遂牢让，讲殿虚崇班。讵远移孝理，终怀色养欢。蔼蔼三威凤，集和庭树端。皇猷岂不眷，道腴肆盘桓。微言虑蓁塞，辩析忘寝餐。身退名益显，德邵气愈完。衰迟门士晚，瞻望道里艰。古稀属悬弧，谁有歌南山。洛沿文路起，汉忆鸠杖颁。寿光耿不磨，容在百年间。"}