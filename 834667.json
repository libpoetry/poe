{"id":"834667","title":"西子妆 秋宇澄霁，残月初上，暝烟不生，楼外丛树动摇，凉翠欲滴，同蘋湘赋此，一绳新雁，若与歌声相和也","dynasty":"清末民国初","author":"冯煦","text":"断港通烟，危岚卷雨，消尽庭阴空碧。孤城画角下黄昏，飐残旂、乱波如织。南鸿悽恻。似迟我、倚阑横笛。夜冥冥怕单衣一叶，凉云吹湿。秋无迹。落木微霜，野鹊惊寒色。小楼西畔玉绳低，几消磨、醉筇吟屐。半弓残白。待句起、玲珑帘额。问姮娥、可有海天消息。"}