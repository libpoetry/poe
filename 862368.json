{"id":"862368","title":"朱昭父挽些","dynasty":"宋","author":"王柏","text":"春风初开兮别君南浦，诔君輁轴兮冬又暮。曾岁律之未改兮生死异路，吁嗟乎实斋兮有前脩之风度。瑟瑟僩僩兮凝然寒素，不忮不求兮未尝偭绳墨而改错。视万马之奔逸兮敛组辔而独驻，安于一实兮岂斯世之足语。天何赋之厚兮而夺之遽，何旅翣之未返兮合豺虎而哮呼。凛世道之腭兮良士瞿瞿，想君一笑于冥冥兮豁然大悟。山靡靡兮旁围，水潺潺兮在下。付万事兮云空，颛一壑兮千古。"}