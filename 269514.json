{"id":"269514","title":"读易示诸儿","dynasty":"清代","author":"郑用锡","text":"五经众说郛，惟易汇众理；道通月窟中，义蕴天根里。嗟彼读易者，不过混沌耳。不知先后天，图自羲文始；爻词彖象系，周公及孔子。彖以括其全，爻各随所视。三百八四爻，取象皆虚拟。其间德位时，当须判臧否。承乘兼比应，毫发难差徙。吉凶同悔吝，佔词辨由起。二五位居中，论正或未是；惟中能兼正，馀虽正莫比。互卦与错卦，旁通悟其旨。一阴复一阳，变化无涯涘。何人执此编，一一穷原委；由浅而及深，幸勿踰前轨。"}