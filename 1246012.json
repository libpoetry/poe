{"id":"1246012","title":"送人分题得鹤山","dynasty":"元末明初","author":"刘基","text":"丁令威，乃在昆崙之墟，阆风之巅。羽衣误作尘土梦，回首人世三千年。空中落日松柏冷，苦雾惨惨含悲泉。梦随回飙访琼田，紫鸡青鸭还相怜。丁令威，将柰何？野有矰缴，隰有网罗。前飞乌鸢后鴐鹅，啄腥争腐声喽啰。渺予怀兮隔烟萝，杳冥冥兮徛长歌。丁令威，胡不归？槐江之山连大騩，玉楼金嶂中天开，玲珑碧树锵琼瑰。凤凰有阁鸾有台，君胡为兮独蒿莱？丁令威，归去来。"}