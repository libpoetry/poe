{"id":"861709","title":"清老画双溪壁以诗谢之","dynasty":"宋","author":"王炎","text":"老夫哦诗耸两肩，落笔不停称腹稿。缘诗写出无声句，画史追之谁得到。为予壁上留真迹，水墨纤秾任挥扫。石根竹树极萧森，中著羽虫疑叫噪。虽然画意不画形，形意两全方笔老。熟视时时自首肯，从旁见者皆称好。师言此亦吾馀事，佛祖玄关须探讨。未宜直说色是空，不著色空斯见道。"}