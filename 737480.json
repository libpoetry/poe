{"id":"737480","title":"山雨乍霁由桃花涧历天开岩睹禹碑望最高峰慨然有出世之想","dynasty":"清","author":"缪沅","text":"掬水浣山泥，藤床睡初觉。空山一夜雨，飞爆千峰落。起来天宇清，晓云露斑驳。涧水东西流，喷珠满大壑。宛转如游龙，夭矫不受缚。首尾一鼓荡，鳞爪恣拿攫。森森叠浪岩，皱{夋包}瘦如削。起伏生波澜，圆穹大包络。破碎琼瑶瑛，跳掷狙猱玃。趺坐作水观，清响聆竽籥。喧极静意俱，冥心契寥廓。曳杖行前冈，适与山僧约。将穷最高峰，搜奇出龈腭。径路共猿争，上下似凫跃。厓花罥葛衣，?露湿芒屩。枯藤立伶俜，倦蝶穿略彴。摇摇凤折膝，戢戢牛砺角。攀跻高送眼，崎岖危著脚。山果团青红，酸甜渐可剥。朋牵寄生草，蔓引摄生药。幽岩徒天开，化工巧才凿。阴磴窜鼪鼯，阳窦卷乱箨。石轩久倾颓，空壁就扪摸。禹碑古篆奇，鸾飘还凤泊。如从岣嵝过，探奇自南岳。松风回杖底，人语出林薄。绝顶望茅茨，天风隔蓬弱。梵呗音琅琅，木鱼间金铎。振衣拟往从，十步三四却。开山思法度，团瓢此栖托。我生实钝根，踪迹判尘浊。僧寮一月住，饮啄类孤鹤。何当将家来，凿坏饱葵藿。"}