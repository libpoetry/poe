{"id":"1216182","title":"纪行诗十首 其七 榆林驿","dynasty":"元","author":"周伯琦","text":"昔人多种榆，今人惟种柳。坚脆虽不同，气尽同一朽。此地名榆林，自汉相传旧。但见柳青青，夹路忘炎昼。行旅苏汗暍，车骑藉阴覆。培植将百年，柯叶日滋茂。驿亭当要冲，人烟纷辐辏。崇山峙东西，步障明锦绣。辇路中平平，形胜信天授。宛如道衡庐，中流望云岫。初夏别都城，攀条集亲友。兹还秋将中，凉飙满衣袖。物态有变容，岁月如反手。不问柳与榆，生意要悠久。"}