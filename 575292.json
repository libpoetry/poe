{"id":"575292","title":"送张东白先生赴南京太常","dynasty":"明","author":"邵宝","text":"张公经纶资，海内望所属。如云夙从龙，退复卧岩谷。寻常都市中，人拟丹崖玉。静观极幽深，浑噩书数屋。清风动冠绅，门生满南服。两朝三大制，承命入天禄。椽笔追典谟，名冠作者录。三年未尝淹，一官不啻足。先忧激深衷，时骋江湖目。琴高独听音，棋老傍观局。翻然读礼馀，有命领宗祝。南都今镐丰，陵庙故祗肃。公心对神明，行哉副宸烛。恭惟圣祖灵，陟降在于穆。百年礼与乐，旧典行可复。皇思任老成，至治期从欲。论道赞鸿猷，舍公又焉卜。"}