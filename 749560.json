{"id":"749560","title":"待旦歌","dynasty":"清","author":"钱辰","text":"愁云密布阴风吹，一镫如豆花乱云。讵闻虫声鸣暗壁，但听鬼哭哀且悲。寒衾倚构弗成寐，披衣起坐弹双泪。星月煌煌助日光，欃枪入斗何时坠。更有荧惑芒常明，焚燹烛天心屡惊。可惜繁华尽焦土，死别生离魂梦轻。城开不夜仙境缈，挥戈回日鲁阳杳。喔喔狺狺时寂静，未央未艾夜难晓。初更二更倏忽过，三更已倦来睡魔。酒力欲醒眼尚醉，搔首踟踌唤奈何。书生束手困无策，唾壶击缺剑空掷。雄鸡拍拍断续啼，竟夕引领东方白。"}