{"id":"807726","title":"疏影  咏虞山毛氏汲古阁兼赠斧季","dynasty":"清","author":"陈维崧","text":"绛云烬后。有隐湖小阁，突兀晴昼。锦褙团窠，笺剔泥金，珊瑚石尉休斗。墨花蚀处香偏冽，论官焙、何须豆蔻。记开雕、北宋南唐，汉碣秦碑同寿。寒具慎教轻触，牙签除付与，荑玉纤手。滟滟油窗，的的春檠，静对瓶花句读。缥囊便是刘伶锸，纵万户、千钟何有。任誇他、帝子临春，此阁更饶妍秀。"}