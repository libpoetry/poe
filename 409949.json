{"id":"409949","title":"青门纪事","dynasty":"近现代","author":"陈宗和","text":"城北城南催战鼓，天空飞弹如飞雨。全城鼎沸声悲号，红颜白发色如土。流泣相对惨无言，抢地呼天谁作主。家家生死界须臾，奇愁惨状超千古。传闻死者多从容，预储火药置两庑。阖室趺坐手焚香，为防临变遭辱侮。逾时兵入肆嚣张，掷香焚药均同腐。尸骸溅血火乱飞，阖城士女罹此苦。犹记城南策马归，死尸重叠不忍睹。中有少妇血模糊，隐隐黑血渍两股。尸横何日尸已僵，小儿犹食死娘乳。吁嗟造物动杀机，谁为毁柙出兕虎。乱中惨况更难言，欲悉数之酸肺腑。"}