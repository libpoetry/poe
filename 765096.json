{"id":"765096","title":"百字令 棠村公席上咏米家灯，和其年韵","dynasty":"清","author":"徐釚","text":"晶帘才下，掩红篝翠幕，曲栏低亚。燄吐兰釭花结蕊，人倚纱屏如画。烟缕香尘，縠裁宝雾，遮莫分真假。閒来斗巧，虫鱼历历堪写。应忆天宝年时，开元盛日，小试传柑夜。金燕钿蝉曾不再，只剩霜浓鸳瓦。喜值良宵，春灯百盏，背立华堂下。火阑珊处，旧愁今夜重话。"}