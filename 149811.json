{"id":"149811","title":"赠景建将入都赠别","dynasty":"宋代","author":"赵汝譡","text":"子先文章宗，秀种凌孔翠。观风多儒郡，籍籍罕与辈。客远纡劳思，文新惬清会。说诗延秋色，造极超古对。每褒入悮领，玄功谢彫绘。颇云幻把笔，涛涌亦川汇。中控阴符随，意蹑海蟾背。悄然忽坐愁，穷老少所遂。雄都始旋轸，上国专结佩。八弦张云罗，局士绳黑内。名场沾童肤，奇质委蒿艾。卿候雅如赏，荣爵宁尔爱。早拜王命归，声明耀群昧。吾衰愧尸职，笺劾力自退。夺身登金台，农野甘秉耒。"}