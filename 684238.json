{"id":"684238","title":"步虚词四首","dynasty":"明","author":"王立道","text":"王母传青鸟，秦娥控紫鸾。相期瑶岛外，忽上綵云端。海水年来浅，桃花春去残。未能逢玉舄，那得问金丹。海上三珠树，云中七宝车。空闻往来处，何地是仙家。洞古羊成石，林春枣似瓜。刀圭虽可学，岁月莫应赊。雾幄绕霓旌，氤氲满太清。龙成云盖引，虎奉岳图迎。七圣犹同御，三天各异程。试求香案吏，谁是岁星精。历历白榆中，飘飖双玉童。神宫开太一，仙路接崆峒。子晋仍骖鹤，浮丘亦驾鸿。不须能缩地，万里自乘风。"}