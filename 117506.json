{"id":"117506","title":"送余京同年兄通判岚州","dynasty":"宋代","author":"苏辙","text":"矫矫吴越士，远为并代行。寒暄虽云异，慷慨慰平生。我昔在济南，君时事淄青。连年食羊炙，便欲忘莼羹。问君弃乡国，何似敝屣轻。丈夫事扬志，归去无田耕。闲官少愧耻，教子终余龄。定心养浩气，闭目收元精。此志我亦然，偶与长者并。会合不可期，未易夸者评。"}