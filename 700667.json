{"id":"700667","title":"浪淘沙 山居十首","dynasty":"明","author":"高濂","text":"门外柳条黄。细草生香。落梅风里雪飞扬。春暧冰消溪上水，陇麦初长。山色澹斜阳。暮霭苍苍。树头新月露微茫。人醉草堂呼不起，梦熟羲皇。红紫覆亭台。贝锦天裁。芹泥旧垒燕飞来。唤妇鸠鸣风酿雨，云湿苍苔。无事掩萧斋。远矣襟怀。从教鸥鹭莫疑猜。一任春风都管领，花落花开。山径绿阴肥。香冷红稀。午窗梦醒子规啼。流水落花春去也，柳絮沾泥。把钓坐临溪。乐矣忘饥。得鱼沽酒自相宜。眼底风波看已破，何是何非。爽气荐荷风。葵紫榴红。绿沉云冷树阴浓。几度阴晴梅子雨，花径苔封。静境趣无穷。领略谁同。云头蟹子火初烹。香袅篆烟窗下坐，一曲丝桐。披雾葛衣轻。树底凉生。阴阴修竹翠为屏。池浸紫薇和月冷，几点流萤。花影湿棋枰。北牖风清。酣酣梦醒夜三更。最好深山更深处，避却炎蒸。秋水浸寒花。溪上人家。高低茅屋傍蒹葭。剥枣食瓜村酿熟，醉月西斜。残夜雁咿哑，露冷汀沙。空山无梦到天涯。屋角三竿人未醒，树杪饥鸦。山冷白云秋。翠暖烟浮。黄花红叶满林邱。或驾轻车以寻壑，或棹孤舟。禾黍刈田畴。芋栗全收。村村赛社竞歌讴。饱暖不知朝市贵，何忮何求。露冷月痕凉。落叶敲窗。烧鏺人坐夜初长。半榻残经三尺剑，一炷清香。无事到心忙。草草行藏。世缘何必更思量。看破七无成一笑，正此时光。风雪掩空斋。僵卧云偎。先春香吐水边梅。茶煮竹炉煨骨拙，清溢吟怀。策蹇几人来。山径幽哉。荆扉半月不曾开。眼界一空心地寂，身在蓬莱。雪月澹梅花。翠竹欹斜。纸窗松影弄枝丫。万籁不闻尘世隔，谁似仙家。万事且由他。断却嗟呀。如今觉是悔前差。笑指白云吾老处，占住烟霞。"}