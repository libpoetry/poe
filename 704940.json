{"id":"704940","title":"和邓秀才见寄","dynasty":"明","author":"霍与瑕","text":"四壁岩崖鸟道斜，千寻绝顶得山家。居人似不闻烟火，托屋恍疑栖绛霞。漏石清泉风振玉，点林红叶锦添花。胡然关外渔郎到，岂有芳桃出水涯。乱峰盘薄翠周回，万绿阴中小径开。洞里风香偏足桂，山间秋色故侵苔。诗篇得意聊千首，觞酒输人任几枚。客子相过无厌数，一尊倾尽一尊来。"}