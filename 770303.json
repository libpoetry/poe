{"id":"770303","title":"洪泽湖遇风","dynasty":"清","author":"林旭","text":"清晨过龟山，水势凌日盛。突兀淮渎祠，空影浮相映。我思无支祈，何得窃权柄。古后逭其诛，后世及以政。夏鼎民可知，鲁囚吾不敬。廿里老子山，私念未及竟。大风翻然起，天水势一迸。长桅势忽倾，连舫声相并。有力皆上掀，无雷欲下轰。南辕折不回，退鹢旋复迎。众喊张臂持，万沤陷胸迸。竭力乃抛锚，遇浪如碰钉。鼓轮就浅濑，牵绳依幽屏。船身顿而蹶，蟆腹号以膨。激石居未安，得雨势益横。家人吐狼藉，水鸟飞觇矎。我心知其故，且卧待起定。召寇固有因，论理亦太横。欹枕久不宁，搴帷若有侦。何物类狝猴，跳踉赤臂胫。大笑至口耳，其语乃可听。轻薄神所羞，冯暴尔何轻。但遣稽程期，未至忧性命。寓老启方幼，威福惟予正。庚辰与童律，不用且久病。世人不悟此，辄思与我竞。大鹏犯天盖，长鲸搅海镜。以予较之彼，犹自羞陷阱。迁贸诩器利，矜盈谓气劲。一败遂为羞，大福至不更。无乃过棼云，制身宜自订。言毕忽无睹，风息梦亦醒。"}