{"id":"924884","title":"送李钧郎中","dynasty":"宋","author":"苏辙","text":"君家毗陵本江南，虽为浙西终未甘。风流秀发自不减，气质浑朴犹中含。敲榜满前但长啸，簿书堆案常清谈。湖中往往载画舫，竹下小小开茅庵。歌吟仿佛类骚雅，导引委曲师彭聃。新茶泼乳睡方觉，渌酒倾水醒复酣。一朝挥手去不顾，使我把袂心难堪。扁舟水涸费牵挽，瘦马雪冻忧朝参。一官来往似秋燕，薄俸包裹如春蚕。东南乞麾尚可得，白首谁念家无甔。"}