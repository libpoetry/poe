{"id":"562460","title":"竹庭为袁秉中作","dynasty":"明","author":"丘浚","text":"绿云垂空寒欲滴，窗外苍龙作人立。有时鼓鬣风中号，有时垂涎雨中泣。既如轩辕游洞庭，铿锵仙乐天半鸣。又如李靖发田舍，滴沥大瓢云外倾。中有书生负奇志，千金学得扰龙技。辛勤十载谨护持，坐使骞腾满庭内。只愁天作雷雨风，斯须变化出九重。云收雨散敛神功，但见葛陂万丈深潨潨。"}