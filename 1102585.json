{"id":"1102585","title":"丽阳祠","dynasty":"宋","author":"俞德邻","text":"峭壁出蒙茏，澄溪深漭潒。碧瓦映朱扉，雕甍灿金榜。巫觋纷后先，苾芬盛肸蚃。云此丽阳祠，桂籍夙所掌。当时逢掖士，祈禬何穰穰。歘然梦寐通，其应捷影响。我学非时须，青紫绝妄想。及兹值艰虞，乾坤倦摇荡。山行愁虎狼，川游畏夔罔。故乡隔三秋，烟尘极坱莽。神兮罔时怨，诃护迄来往。中夜若有闻，缥渺隘云仗。及明泛逆溪，祥飙送双桨。"}