{"id":"541917","title":"诵孙中丞山甫全集赋得长歌寄赠","dynasty":"明","author":"谢榛","text":"黔南词人吾旧识，吟成不下千金璧。调如白雪郢中才，响如倚楼吹铁笛。力如夸娥移二山，神如骤雨走霹雳。势如昆崙周万里，气如战胜开边鄙。老如篯铿三代仙，古如夏鼎出地底。丽如丛桃蒸晓霞，清如片月蘸秋水。奇如侠士慨谈兵，深如沧海没长鲸。高如鸿鹄碧空尽，远如葱岭细烟横。君家流风自孙绰，赋就天台掷地声。忆昔琐闱夜直向北斗，先朝谏草不复有。旌旄过邺访衡门，应记垂杨夹巷口。磨崖独步太和颠，托彼山灵护悠久。"}