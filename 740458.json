{"id":"740458","title":"雨中下风门书所见","dynasty":"清","author":"赵佑","text":"山居苦雨常怨咨，冒雨行山山转奇。始叹造物有真境，未从阅历那得知。朝辞雾窟下风门，高低冥迷白昼吞。曲崖通线近乍怖，飞涧争亹远已喧。??不断峗㞦积，千百奔洪相漰湱。耳駴目眩应接忙，尽若排帘或裂帛。逶迤渐及云路亭，一泉濆涌尤珑玲。牙排二拒束不得，卷作白点落空冥。有若灌顶散醍醐，又如千斛撒明珠。老龙喷雪张鳞甲，玉女翻盆碎唾壶。层层倒泻几寻丈，非瀑非槛无名状。不知其源在何许，磴危藓滑不可上。忆昨来时未经见，幻忽端因雨中见。此行颇觉快新获，崎岖历尽有余善。"}