{"id":"1160313","title":"泛舒城南溪赋得沙鹤歌奉饯张侍御赴河南元博士赴扬州拜觐仆射","dynasty":"唐","author":"刘商","text":"终日闾阎逐群鸡，喜逢野鹤临清溪。绿苔春水水中影，夜月平沙沙上栖。惊谓汀洲白蘋发，又疑曲渚前年雪。紫顶昂藏肯狎人，一声嘹亮冲天阙。素质翩翩带落晖，湖南渭阳相背飞。东西分散别离促，宇宙苍茫相见稀。皇华地仙如鹤驭，乘驾飘飘留不住。延望乘虚入紫霞，陌头回首空烟树。会使抟风羽翮轻，九霄云路随先鸣。"}