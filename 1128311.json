{"id":"1128311","title":"送简贺州五首","dynasty":"宋","author":"舒邦佐","text":"人生五马贵，画戟拥朱轮。朱轮亦细事，舒卷方在身。官至二千石，此手要活人。请将胸中书，散作五岭春。朔风撼木落，莫惊客店霜。桂林雪片深，成都碧鸡坊。西南幕中去，尚趣万里装。今乘刺史车，何嫌驿路长。曩时盐令更，官贫如负债。而今旧法复，私贩夺公卖。且莫作是想，亟欲目前快。有钱藏之民，毕竟根本在。摩挲风月堂，应记中庸公。墙头荔子熟，勿剪比国风。此翁出岭来，两颊丹砂红。但云身力健，不言槟榔功。我作送行诗，劝终铺美意。吾君方急贤，侍从有虚位。两府多故人，东阁欠奇士。如送郑尚书，韵必以来字。"}