{"id":"697296","title":"答睿父参知四首","dynasty":"明","author":"胡应麟","text":"双鱼晨下瀫江瀍，字字瑶华握里悬。倦客已归青嶂底，佳人犹望碧云前。千秋宇宙供挥麈，五夜风霜入断弦。莫诧婺光长伫倚，大微清切照龙泉。廿载江天逐塞鸿，归来华发叹飞蓬。三坟左氏窥难遍，六事张卿问易穷。伎俩久嗟鼯鼠薄，心期犹诧蠹鱼雄。胡床夜夜双溪月，咫尺元规怅未同。半壑东南寄草堂，牵萝扪虱且行藏。风前漫自歌招隐，月底那堪赋悼亡。海岱飘零冯叟铗，湖天摇落米家航。从知上客饶珠履，愧杀淮阴愿未偿。寂寞清溪罢钓纶，跫然穷谷问遗民。明堂政尔思方岳，宣室能无叩鬼神。玉笈参差罗二酉，金章摇曳动三辰。支机总为浮查出，底事重寻卖卜人。"}