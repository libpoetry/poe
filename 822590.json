{"id":"822590","title":"应天长 净社拈题，雨气，限韵","dynasty":"清末近现代初","author":"周岸登","text":"燕归避冷，鸠唤误晴，閒庭静锁春碧。绣砌篆蜗皴角，双鸳印红湿。沈熏重，薇露滴。暗晕损、万钱生壁。费人省，昨夜西窗，谁话岑寂。沈醉问东风，病里愁中，花事几狼藉。怅望暮天云合，鹃啼葬倾国。轻雷送，非雾隔。渐向晚、倚楼哀笛。梦华恨，柳暝河桥，曾纵金勒。"}