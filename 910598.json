{"id":"910598","title":"怀酒","dynasty":"宋","author":"李新","text":"清圣浊贤莫区分，一入愁肠功等伦。石炉三日不举火，曲车过门齿生津。松窗草玄亦已勤，好事勿谓秦无人。呼儿但涤牛头爵，正恐壶榼来缤纷。冻消讲舌流冰凘，寒破笑颊生红云。爱酒未减子猷竹，岂可一日无此君。谪居无田种秫米，忘怀有诗上囊纸。邻醅不隔一航水，却隔醉乡三万里。"}