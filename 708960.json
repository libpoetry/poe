{"id":"708960","title":"霓裳中序第一  咏镜","dynasty":"明末清初","author":"曹溶","text":"绣囊冷云软。古意何年读秦篆。余的的、水心清浅。伴罗荐春衫，珠珰玉串。凝愁不卷。似新蟾、楼侧初转。怪生就、影儿无几，终日向人满。消遣。彩丝双绾。仗频磨、铅华吹暖。依然相对天远。况霜杵魂惊，淋铃路断。浓妆近来懒。只描得、长蛾一半。菱花里、自看妖冶，却胜薄情眼。"}