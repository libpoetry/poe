{"id":"701790","title":"和李璧山","dynasty":"明","author":"黄衷","text":"溪上游丝拂桂烟，日长如坐小壶天。潮回红药时翻锦，春到青榆总簸钱。禽戏稍从方士验，牛经曾是老农传。清樽每逐诗筒贶，深荷风流李谪仙。最堪檐滴送歌声，五穗堂中乐五更。秀句华霜交玉屑，新醅浓露注金茎。松鳞阅世苍还古，石骨怜僧瘦且清。满地绿阴春已暮，山林长愧负馀生。薰风动野破残烟，正属江南试葛天。投绿幽禽明拂练，踏青新马细连钱。琴声忽谩松间度，棋势元于石上传。闻道倾城看舞鹤，羽衣谁信是飞仙。草际轻蛙旅发声，较量花信逐时更。采芝一岁惟三秀，听乐千回无六茎。春昼融融攲枕永，野泉脉脉入厨清。白头心迹还诗语，不独啼莺念友生。"}