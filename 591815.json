{"id":"591815","title":"赋得蓬莱山送王舍人赴谪","dynasty":"明","author":"欧大任","text":"缥缈蓬莱山，乃在渤海东。黄金以为阙，白玉以为宫。仙人可望不可至，渤海冥濛天地中。海风引船却复去，珍禽玉树纷何穷。秦皇何处鞭石来，欲过东海观蓬莱。徐市一往不复返，大药长生何有哉。汉武亦祷万里沙，方士羽客列如麻。泰山梁父竟封禅，矫首青天惟紫霞。飞仙窟宅云在此，往来雾盖云旗里。右挥若木左扶桑，波涛汹涌三万里。豫章王生真岁星，绿发赭颜双眼青。曾是玉皇香案吏，朝夕侍从趋彤庭。九枝灯前王母宴，误持金醴倾银瓶。玉皇一笑群真怒，竟麾羽翿乘云軿。王生自昔有异骨，岂合燕雀同飘零。谪居犹是蓬莱岛，九点齐州连杳冥。玉皇恩深再稽首，岁许绛节朝宸扃。笑翻东海挹北斗，拜祝玉皇千万龄。斯时我或骑騄駬，翱翔云中瞻玉几。相逢把袂问蓬莱，何当赠我金鹅蕊。"}