{"id":"591210","title":"约游西湖不果独归金陵寄越中诸故人","dynasty":"明","author":"欧大任","text":"前日吴江与君约，扁舟共载西湖乐。六桥烟里纵兰桡，三竺云边望芝阁。舟中卧病生离忧，我归金陵君越州。南屏武林不可见，江波渺渺令予愁。忆君舟系净慈寺，岳王坟下生秋思。有美湖山足逸游，伤心定赋江南事。眼中应是故交稀，谢客风流白纻衣。遥知不是沧洲客，芸阁石渠迟尔归。"}