{"id":"755673","title":"川江志险","dynasty":"清","author":"朱清远","text":"侬家西湖若仙沚，拿舟打桨图画里。平流容与随閒鸥，蹁跹裙屐仙游拟。长江洞庭从宦游，虽涉浩荡同安流。鱼龙不惊桧楫驶，天日朗照蒲帆遒。黔阳千里云山度，绝险奇危经几处。足蹑俊鹘还行吟，舆触飞猱了无怖。川江此日浮大航，仲冬江水消汪洋。不风不浪舟震动，相持相顾人惊惶。仿偟良久榜人说，此是名滩最奇崛。荡析倾履无时无，吾徒到此心胆愲。少焉遄行舟渐安，推窗十二横峰峦。且看奇峭云鬟斗，莫怅归来蜀道难。"}