{"id":"766279","title":"高阳台 其一 汉茂陵","dynasty":"清","author":"周之琦","text":"宛马吟愁，粤鸡啼恨，流虹休问猗兰。丹鼎龙归，一丘空指苍烟。蒲轮正好贤良聚，奈褰裳、海上仙山。甚蓬莱，误了阿房，重误甘泉。神君帐里知何语，但返魂香烬，枉赋哀蝉。五柞鹃声，负他桃熟千年。谁论朱鸟窗中事，剩初明、泪洒通天。最难禁，玉椀凄凉，宛在人间。"}