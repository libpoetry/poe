{"id":"1078059","title":"自学校之制废而戎马之患兴州县长民者不复以教育为意独容南鼎新郡庠招徕生徒弦诵之声不辍诚可嘉叹所建讲堂为名之曰育材辄成五言十韵","dynasty":"宋","author":"李纲","text":"治世崇儒术，胶庠寓属临。自从驰羽檄，谁复念青衿。贤守来南纪，宏规肇泮林。飞翚开讲庑，鼓箧拂书蟫。采藻绣江水，仰高都峤岑。潜消戎马气，初习雅歌音。洙泗道非远，张姜贤至今。栽培成楚梓，追琢见南金。常衮闽风变，文翁蜀化深。愿言游学者，勉副育材心。"}