{"id":"696497","title":"用彭太守述怀韵","dynasty":"明","author":"郑真","text":"府库频支月赐钱，青云有路作腰缠。拜恩北阙文奎近，读律西窗绛烛然。自许生来忠贯日，何期身后画凌烟。黄堂昼静清如水，化育咸归刺史天。云锦囊空不问钱，老来宁许百忧缠。广文贫似陈无已，明府才如孟浩然。绿水光寒珠孕月，青山气暖玉生烟。南州千里夸形胜，仰戴皇家日月天。"}