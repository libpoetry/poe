{"id":"1126161","title":"淳熙八年端午帖子词 太上皇后閤六首","dynasty":"宋","author":"崔敦诗","text":"菰黍团云白，菖花剪玉长。晚凉新月上，水殿按霓裳。海上千年实，峰头十丈花。年年当令节，同献玉皇家。翰墨消长日，尊罍占远风。纤尘吹不到，人在玉壶中。宝月骖鸾采结垂，朝来新写上皇诗。金盘有露凉生早，玉宇无尘冻解迟。水晶宫阙净涵虚，历历南风度玉除。金井辘轳声欲晓，内人来奏问安书。万年枝下绿阴长，拂石时来坐晚凉。别殿笙歌催宴早，千门铺月静焚香。"}