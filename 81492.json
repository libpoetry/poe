{"id":"81492","title":"护国天王院故神霄玉清万寿宫也废圮略尽而规","dynasty":"宋代","author":"陆游","text":"太霄帝君神霄府，一日玺书行海寓。筑宫奔走谁敢後，万牛挽材山作础。步虚夜半落云间，玉磬漻漻鸾鹤舞。帝师丞相领使名，侍晨校籍纷如雨。洛阳临淮小睥睨，御史立奏投裔土。从来桑门喜嘲竞，举国冠巾噤无语。古传东海会扬尘，君看此地亦荆榛。霓旌仙仗空遗堵，甃缺台倾知几春！牧儿驱牛啮庭草，谁记剑佩来朝真？斜阳却上笋舆去，沟水泠泠愁杀人！"}