{"id":"483189","title":"鸳鸯歌为张节妇赋","dynasty":"明","author":"马贯","text":"翠屏罗荐沈香楼，紫金鸳鸯居上头。双飞誓作不死匹，万古愿同歌《莫愁》。楼前长挂团圆月，谁道能圆又能缺。可怜交颈复同心，一夜秋风两离别。茱萸子落芙蓉老，云鬓蛾眉断梳扫。永持灰死百炼心，化作人间雪衣鸟。万年莫铸双龙泉，千年莫栽并头莲。鸟飞在地长自洁，月缺在天长不圆。"}