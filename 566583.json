{"id":"566583","title":"理葡萄","dynasty":"明","author":"徐渭","text":"去冬雪作殃，无物不冻死。橘柚断衢州，松柏亦多痹。园有月支藤，盘屈四五咫。结实苦不多，一斛有馀委。迨其堪落时，丸九挂珰水。一日十挈竿，与鸟争啖舐。将以馈邻翁，窃恐哂微细。欲以付果坊，不足一餐费。幽之瓶盎间，浆溃败其脆。渴夜艰茶汤，暂可灌消肺。比者理旧须，应手落枯瘁。及至更提携，僵挭忽断碎。如人两手足，而痿其一臂。支干既以孤，收穫焉可倍。夏景苦桑榆，聊以障西坠。"}