{"id":"1131281","title":"以六经左氏传庄子遗伯中弟有诗来谢次韵","dynasty":"宋","author":"楼钥","text":"手披欲究百家编，奴婢年来识郑玄。顾我幸多千卷富，念君未有一经全。诗书心醉不容醒，父子笔耕期有年。此但古人糟粕耳，更须从此悟真筌。书种传来直到今，读书几似孝标淫。欲君终就九经库，与子平分一片心。更向漆园穷妙旨，何殊清庙奏遗音。中郎书籍付王粲，想得知余此意深。"}