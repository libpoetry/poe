{"id":"702922","title":"除夕四首","dynasty":"明","author":"谢元汴","text":"老至物情淡，明朝又早春。岁行已若此，往事何酸辛。寒铎闻前巷，孤舂隔数邻。焚香冥默坐，静忆百年身。十载荒山卧，兹留亦偶然。交希无杂客，味冷不知年。白饮茗千矗，冰羞疏一笾。寒风吹土壁，暝色莓苔延。今夕家园宴，慈亲杖履轻。弟兄别后梦，儿女岁时情。念我高楼上，辛勤白发生。小亭方筑就，编竹待而成。破屋巉岩侧，卜居邻老农。到门惟绿水，近岭多苍松。步武寒溪鹭，书声夜壑龙。兹来采白石，仆影微躬从。"}