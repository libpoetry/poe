{"id":"546906","title":"游仙诗","dynasty":"明","author":"于慎行","text":"姑射一何高，高高凌绛阙。上有两仙人，肌肤如玉雪。不笑亦不言，藐与世人绝。上谒逢真人，授我大药诀。服药一玉箱，辽然五情热。轻举步九霄，烟云忽若灭。大鸟止城门，安知是令威。徐市入东海，胡不采药归。三山空波涛，孰别是与非。大化自有运，寿命各有期。追念古贤圣，往往为土灰。汗漫不足道，六籍我所归。"}