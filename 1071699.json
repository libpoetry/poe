{"id":"1071699","title":"送子飞弟归荆南","dynasty":"宋","author":"韩驹","text":"往在东堂时，唯汝年尚少。木枪斗群儿，竹弓射飞鸟。今来跨鞍马，昂然丈夫表。入门恍莫识，与语意方了。脱汝来时装，夜阑酌清醥。当歌喜未定，感旧色已悄。念我三年官，自裹衣中麨。东去尽勾吴，北行薄全赵。汝亦上岷峨，大江穷浩渺。一年两附书，皮筒到家少。那知此相遇，乾鹊果前兆。我性本齐缓，汝资诚楚剽。相逢各相规，一月语连晓。忆汝初结发，读书先尉缭。谓须壮执殳，单于垒时挑。岂期尚羁旅，但存双目瞭。我恨缘诗穷，赁屋隘而湫。尚容三尺床，使汝眠奥穾。二升籴禄粟，丑婢羹荼蓼。时时得鹑兔，傍灶亲燔燎。才为十日欢，邻里厌烦扰。朝来著戎服，数匝丝绦绕。辞我出门去，归袖风矫矫。还家对寒食，渚宫闻雉鷕。想见阿颂君，把卷倚丛筱。弟妹乘羊车，堂前走相嬲。何当总见之，缓我归思杳。汝归与俱来，繁台及秋杪。"}