{"id":"722321","title":"洞庭录别","dynasty":"明末清初","author":"屈大均","text":"紫塞归来白发长，美人争拂镜中霜。鸳鸯湖畔开樽酒，一曲明妃尽断肠。万里罗浮今又归，天生越鸟自南飞。平生欈李多知己，争送扁舟向夕晖。枫泾水接泖湖长，白荡鲈鱼入馔香。为忆故人林屋洞，移舟西去及春阳。诸君亦渡太湖来，烟雨离亭更折梅。七十二峰空翠里，一峰花落一峰开。花多不见数峰青，如雪纷纷扑洞庭。一片离忧似烟雨，东风吹暗采香泾。他日寻仙去莫迟，金庭玉柱更相期。花边四皓诸孙子，共向烟波理钓丝。毛公坛畔一泉开，流入寒松万壑哀。拂石为君题姓字，风流长记七人来。"}