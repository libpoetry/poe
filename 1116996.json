{"id":"1116996","title":"寓居六咏","dynasty":"宋","author":"苏辙","text":"手植天随菊，晨添苜蓿盘。丛长怜夏苦，花晚怯秋寒。素食旧所愧，长斋今未阑。殷勤拾落蕊，眼暗读书难。山丹炫南土，盈尺愧西京。所至曾无比，知非浪得名。未须求别种，尚欠剥繁英。行复春风度，天涯眼暂明。邻家三亩竹，萧散倚东墙。谁谓非吾有，时能惠我凉。雪深闻毁折，风作任披猖。事过还依旧，相看意愈长。弱榴生掩冉，插竹强支叉。旋叠封根石，能开著子花。扶持物遂性，缀缉我成家。故国田园少，何须恨海涯。大鸡如人立，小鸡三寸长。造物均付予，危冠两昂藏。出栏风易倒，依草枯不僵。后庭花草盛，怜汝计兴亡。西邻分半井，十口无渴忧。岁旱百泉竭，日供八家求。艰难念生理，沾足愧寒流。比闻山田妇，出汲争群牛。"}