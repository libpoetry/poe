{"id":"1122088","title":"宿翠山","dynasty":"宋","author":"郑清之","text":"箯舆十里见青崭，行尽松阴得翠岩。万壑声中清磬出，一峰高处白云缄。茶新煮鼎作鱼沫，僧有可人能麈谈。自觉灵山缘境熟，佛禅重问后三三。暖风依日佐山行，几许春随屐齿生。溪舞绿云苔出没，田翻翠浪麦斜横。闲中适意荣三事，岁晚无年式耦耕。一静可能销幻药，剩开胸次着峥嵘。"}