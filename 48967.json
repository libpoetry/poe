{"id":"48967","title":"病阿速","dynasty":"明代","author":"袁凯","text":"杭州阿速病可伤，况复四体多金创。口粮开除但乞丐，终日哀鸣行路傍。自言家在云中住，兄弟既死惟爹娘。往年江南妖贼反，圣旨差我随平章。同行二千五百辈，辈辈选用皆精强。孰知江南风土异，不比中原尽平地。中原地平好驰逐，一人腾骧万人废。江南地卑山林密，泥深马滑无由立。角弓着雨软如绵，咫尺相看不能射。九月十月岁云莫，贼兵突入观音渡。平章脱身向东去，太半尽死无人顾。我幸不死病已危，丞相被逐无依归。异乡此日谁相慰，只似天边孤雁飞。"}