{"id":"369377","title":"瑶花·咏栀子花","dynasty":"清代","author":"杨继端","text":"涂香晕色，腻粉团酥，产瑶池仙境。梅风乍拂，看六出、差与雪花相近。晶盘贮水，常伴得、玉纤清润。笑绮窗、对此同心，也算合欢蠲忿。朝凉恰好梳头，称蝉翼轻分，斜压云鬓。菱花月满，钗朵重、不减旧时丰韵。多情蛱蝶，又栩栩、飞来相并。误几回、梦醒纱橱，寻遍小屏山枕。"}