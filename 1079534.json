{"id":"1079534","title":"符离阻雨","dynasty":"宋","author":"吕本中","text":"东风吹船窗，未晓天复雨。篙师促添缆，卧听泥㶁㶁。不知城北园，春事今几许。旧游如宿昔，花柳默可数。邻里先后来，颇复相劳苦。东家献牛酒，西家馈鸡黍。感渠长久情，愧我无所取。汪侯哦诗处，积水败环堵。念此不忍行，不但出入阻。七年此端居，畏病如畏虎。故人饶与黎，此老可出语。"}