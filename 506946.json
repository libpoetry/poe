{"id":"506946","title":"送礼部郎中蒋廷晖致仕还乡","dynasty":"明","author":"杨荣","text":"蓟门二月春昼长，有客翩然还故乡。为言衰迈已七帙，乞身幸已辞明光。忆昔年华正彊盛，工书深得临池兴。远师羲献争清妍，近法欧虞擅遒劲。龙飞九五永乐初，姓名早已登荐书。拜官虽列凤池上，载笔每向词林趍。毫端日日传恩旨，纶綍辉煌播遐迩。乘间纵意时一挥，多在人家画屏里。后来迁职尚书郎，内庭如旧承宠光。白金文绮频有赐，三十馀年鬓发苍。顾予自昔同供奉，青眼相看意逾重。只今别我遂归休，千里湖山入清梦。祖筵酒满黄金卮，尽醉休嗟临路岐。他时倘遂悬车?，定过钱唐话别离。"}