{"id":"878167","title":"竹溪直院盛称起予草堂诗之善暇日览之多有可恨者因效颦作十首亦前人广骚反骚之意内二十九首用旧题惟岁寒知松柏被褐怀珠玉三首效山谷馀十八首别命题或追录少作并存于卷以训童蒙之意 济河焚舟","dynasty":"宋","author":"刘克庄","text":"河势尤湍急，滔滔去莫留。此行期死敌，既济遂焚舟。背水陈师出，乘风纵燎休。若非拚血战，不复渡黄流。竹帛今犹载，桑榆晚始收。后来烧栈道，毋乃祖馀谋。"}