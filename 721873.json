{"id":"721873","title":"乙丑腊月十三日恭遇慈大人八十二岁生日喜赋","dynasty":"明末清初","author":"屈大均","text":"诗人歌寿母，令我亦同然。白发俱难老，黄流更驻年。人分长命缕，客至小春天。岁岁萱花会，无穷是此筵。炎洲春色早，腊月已阳和。花使高堂笑，莺教稚子歌。老莱欢不已，长袖舞偏多。煖日迟迟好，无令百岁过。八十二春秋，麻姑未白头。长年乞王母，介福与康侯。称老吾何敢，承欢恐未周。儿孙是萱草，岁岁赖忘忧。儿年一甲子，发白与亲同。养志惟高尚，遭时且固穷。莺花知汉腊，儿女解秦风。白露蒹葭冷，全家水曲中。朱萼身虽老，连枝得弟昆。无营三处子，有道一曾孙。南雪多为雨，西山半入园。孀慈无事极，日夕御轻轩。白华磨错久，无欲是生平。有耻甘违世，非时敢殉名。晨羞牲鼎少，夕卧水烟清。以道为甘毳，苍苍识此情。七尺人难许，归耕已十秋。亲安因不仕，母老复何求。妇汲朝临涧，儿樵晚下丘。陔边春草色，日夕更思柔。乔木宋时村，安亲一小园。白头乌子母，新粉竹儿孙。古老衣冠在，虚无手泽存。先公如不没，九十一乡尊。"}