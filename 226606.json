{"id":"226606","title":"送范光伯北行","dynasty":"宋代","author":"裘万顷","text":"玄冥将归休，勾芒已促装。江边疎柳青，江上寒梅香。有客当此时，中流驾风樯。欲学太史公，穷汶泗沅湘。吾闻帝王州，雄丽几钱塘。畴昔驻六龙，至今绘未央。鹭洲横渺瀰，风台摩青苍。名山与大川，往往遥相望。是间或小留，不妨月徜徉。平生学屠龙，袖手五字章。兹逢贤主人，定知奏宫商。追李逐杜陵，相与升其堂。要令千万篇，金薤垂琳琅。秋风鸿雁来，因之东南翔。写君磊块胸，慰我离别肠。"}