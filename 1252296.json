{"id":"1252296","title":"丁酉仲冬即景十六首 雪水煎茶","dynasty":"元末明初","author":"叶颙","text":"枯枝旋拾带冰烧，雪水茶香滚夜涛。党氏岂知风韵美，向人犹说饮羊羔。地炉煨芋足充饥，凉薄家声胜富儿。李密懒残风味在，寒灰冷火澹相知。烟梢深处稳栖翎，标格孤高迥出群。只恐听琴惊梦醒，踏翻松顶一巢云。树头清啸两三声，纸帐梅花睡欲成。唤醒冷泉亭上梦，岭云飞动月初明。天风吹笛落天涯，万瓦霜清月影斜。惊醒羁人犹自可，江城只怕落梅花。琴张瓯茗伴炉薰，三弄梅花月下庭。香影孤高音调古，空阶谁许鹤来听。拥被酸吟雪未晴，拾樵路断闭松扃。相如病渴谁来管，自整冲寒贳酒瓶。云碍前村路不通，暗香疏影杳无踪。琼琚踏碎知何处，月上孤山第一峰。斗转参横午漏迟，一轮寒魄堕南枝。玉箫吹彻青霜冷，正是诗人梦破时。数片和烟裹石苔，空林长惹鹤猿猜。天风吹度长松下，僮子殷勤扫不开。月色波光共一溪，水天上下漾玻璃。孤舟蓑笠清如许，何必山阴访戴逵。霜月凌凌独凭阑，推敲未定怯衣单。眼前佳句无人识，诗比梅花瘦一般。老树经霜带夕晖，十围横跨小桥西。群鸦不怕云巢冷，夜夜黄昏来上啼。城郭依前岁月非，巢空云冷影相依。长松月落天风远，时向青山尽处飞。疏花冷蕊映书窗，勾引逋仙蝶梦狂。纵使春风吹散后，又随霜月上书囊。青山茅屋白云中，汲水煎茶火正红。十载不闻尘世事，饱听石鼎煮松风。"}