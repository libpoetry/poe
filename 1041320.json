{"id":"1041320","title":"入山","dynasty":"宋","author":"刘敞","text":"连山何丛丛，相背复相向。盘溪殆千曲，险石弥万状。或疑天地翻，斗起渤碣浪。蹙沓更腾凌，变化倏奇壮。舟车未为用，夷夏永觖望。凿空伊谁氏，重译肇霸王。茫茫千万岁，冉冉道交丧。薄伐策已卑，割据事逾妄。衣冠惨分裂，玉帛敝辞让。至仁有柔服，远驭耻惩创。非无一丸泥，不乏万人将。齐雠纾九世，鲁锦轻百两。羊肠劳跻攀，鱼齿困沿并。彼岐亦云岨，易简德固旷。大哉天作诗，因见圣者量。"}