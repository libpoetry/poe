{"id":"177879","title":"送正言杨学士之任缙云","dynasty":"宋代","author":"王禹偁","text":"弱冠珥朝簪，才堪入翰林。重违君厚遇，聊奉母懽心。笔削留惇史，囊装贮赐金。帆张淛河阔，山对括苍深。暂歇趋朝马，重闻故国禽。幽兰南涧采，寿酒北堂斟。务简慵开阁，家丰不典琴。彩衣方侍养，红药即供吟。我占掖垣久，自惊年鬓侵。妨贤兼罔极，相送泪盈襟。"}