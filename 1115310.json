{"id":"1115310","title":"题赵昌父山居八咏 竹隐","dynasty":"宋","author":"杨万里","text":"大隐隐于酒，小隐隐于竹。何不呼曲生，来同此君宿。五陵槿梢花，千驷草头露。富贵人始传，屡空今不数。青士长得瘦，翠兄工买贫。向来素爱者，已赚一诗人。踏得草鞋穿，行得汗脚损。却换一枝藤，拄到双玉笋。蛮触无休日，菟裘有别天。抚松非已矣，采菊未悠然。俗子令眼白，瑞峰令眼青。自移听雨榻，且上倚云亭。夕借月为烛，晨将霞作帘。犹言贫到骨，不悟取伤廉。客来借毡看，笑指一书策。不管卖不行，且图偷不得。"}