{"id":"39456","title":"挽歌诗·卜择考休贞","dynasty":"魏晋","author":"陆机","text":"卜择考休贞。嘉命咸在兹。夙驾警徒御。结辔顿重基。龙(左巾右荒)被广柳。前驱矫轻旗。殡宫何嘈嘈。哀响沸中闱。中闱且勿讙。听我薤露诗。死生各异伦。祖载当有时。舍爵两楹位。启殡进灵轜。饮饯觞莫举。出宿归无期。帷衽旷遗影。栋宇与子辞。周亲咸奔凑。友朋自远来。翼翼飞轻轩。骎骎策素骐。按辔遵长薄。送子长夜台。呼子子不闻。泣子子不知。叹息重榇侧。念我畴昔时。三秋犹足收。万世安可思。殉没身易亡。救子非所能。含言言哽咽。挥涕涕流离。"}