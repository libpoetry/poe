{"id":"696488","title":"用沈茂玄大使录示令亲所寄诗韵就寄","dynasty":"明","author":"郑真","text":"风流人物奈君何，淮海从容客兴多。夜月光开云母帐，春筵曲唤雪儿歌。日穿林壑啼黄鸟，雨洗庭阶湿翠罗。正欲扣门同一笑，归来星斗看天河。三月春深问若何，看花应怪落红多。骚坛屡扫堂堂阵，仙馆频听踏踏歌。已见良材成杞梓，更闻嘉好叶松萝。天涯谁念瀛洲客，梦逐扁舟过浙河。"}