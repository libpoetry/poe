{"id":"1106076","title":"次韵致远木人洲二首","dynasty":"宋","author":"王安石","text":"迷子山前涨一洲，木人图志失编收。年多但有柳生肘，地僻独无茅盖头。河侧鲍生乾尚立，江边屈子槁将投。未妨他日称居士，能使君疑福可求。杌尔何年客此洲，飘流谁弃止谁收。无心使口肝使目，有干作身根作头。暴露神灵难寄托，祷祠村落几依投。纷纷剪纸真虚负，立槁安知富可求。"}