{"id":"1239486","title":"至正丁酉冬昆山顾仲瑛会客芝云堂适时贵自海上来以黄柑遗之仲瑛分饷坐客喜而有作属余及陆良贵袁子英等六客同赋","dynasty":"元末明初","author":"谢应芳","text":"青巾西来食人肉，逃难西来采黄独。上书不伏光范门，忍饥宁负将军腹。玉山燕客客满堂，香柑新带永嘉霜。分金四座照人眼，漱玉三咽清诗肠。山中椰瓢大如斗，吴姬擘来荐春酒。酒酣遥指洞庭山，为问木奴曾贡否。频年两浙阻兵戈，黄柑绿橘不相过。此时共享此佳果，胡不取醉花前歌。汉庭传柑还赐宴，应念江南久征战。圣恩有语复蠲租，可奈数州人已无。"}