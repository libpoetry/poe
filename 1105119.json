{"id":"1105119","title":"吕惠穆挽诗四首","dynasty":"宋","author":"文同","text":"文靖登庸久，朝廷政教隆。相门无或议，子舍有如公。恩泽非徼幸，官荣悉治功。至今清论在，常满缙绅中。帝御皇图后，公居右府时。开陈诸议论，感发止嗟咨。自此倾宸眷，方将正宰司。胡为便沦谢，天意固难知。忆在南邛日，家君此忽亡。公时帅本道，力为济归丧。贱息将何报，深恩不可忘。如今每念及，惟有泪浪浪。自出公门下，常蒙礼意勤。相看如子姓，交政为郎君。每望中书入，俄惊远讣闻。何时高冢上，永日哭寒云。"}