{"id":"466889","title":"新编系列剧《天龙八部》 第五卷八首","dynasty":"当代","author":"杨启宇","text":"岛瘦郊寒亦忍剽，凑成著作等身高。儿曹少见偏多怪，千古文章一例抄。光盘电脑快何如，那有闲情辩鲁鱼。利欲驱人君莫笑，而今无错不成书。百岁风灯过眼空，新潮诗派迭开宗。可怜首倡成遗响，无疾而亡是善终。横看似狗侧如猪，泼墨群惊鬼画符。参透九天玄女意，不成一字始为书。牛头马嘴任君嵌，黑白妍媸著手颠。安得长风吹海市，夜叉国里认婵娟。云锦天章不定形，殷勤裁织到宵深。紫霞殿里流行样，陛下新衣照眼明。严霜烈日尽春风，纵有痂疮亦喜红。处世恰如啖烤薯，吹嘘捧拍笑谈中。蹈海浮槎赋远游，偎红倚翠亦风流。忽传杀气惊天下，投笔书生弄斧头。"}