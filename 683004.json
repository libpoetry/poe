{"id":"683004","title":"和答石田先生落花十首","dynasty":"明","author":"文徵明","text":"点径沾篱已灿然，飞帘扑面更翩联。红吹晴雪风千片，锦蹙春云浪一川。老惜鬓飘禅榻畔，醉看燕蹴舞筵前。无情刚恨通宵雨，断送芳华又一年。零落佳人意暗伤，为谁憔悴减容光。将飞更舞迎风面，已褪犹嫣洗雨妆。芳草一年空路陌，绿阴明日自池塘。名园酒散春何处，惟有归来屐齿香。蜂撩褪粉偶粘衣，春减都消一片飞。蒂挠园风无那弱，影摇庭日已全稀。樽前漫有盈盈泪，陌上空歌缓缓归。未便小斋浑寂寞，绿阴幽草胜芳菲。怅人无柰晓风何，逐水纷纷不恋柯。春雨捲帘红粉瘦，夜凉踏影月明多。章台旧事愁边路，金缕新声梦里歌。过眼莫言皆物幻，别收功实在蜂窠。战红酣紫一春忙，回首春归属渺茫。竟为雨残缘太冶，未随风尽有馀香。美人睡起空攀树，蛱蝶飞来却过墙。脉脉芳情天万里，夕阳应断水边肠。桃蹊李径绿成丛，春事飘零付落红。不恨佳人难再得，缘知色相本来空。舞筵意态飞飞燕，禅榻情怀袅袅风。蝶使蜂媒都懒慢，一番无味夕阳中。开喜秾纤落更幽，树头何用胜溪头。有时细数坐来久，尽日贪看忘却愁。惹草萦沙风冉冉，伤春恨别水悠悠。不堪旧病仍中酒，疏雨浓烟锁画楼。风袅残枝已不任，那堪万点更愁人。清溪浣恨难成锦，红雨鏖香并作尘。明月黄昏何处怨，游丝白日静中春。急须办取东栏醉，倒地犹堪藉绮茵。飞如有恋堕无声，曲砌斜台看得盈。细草栖香朱点染，晴丝撩片玉轻明。江风飘泊明妃泪，绿叶差池杜牧情。赖是主人能爱惜，不曾缘客扫柴荆。情知芳事去还来，眼底飘飘自可哀。春涨平添弃脂水，晓寒思筑避风台。沾衣成阵看非雨，点径能匀衬有苔。秾绿已无藏艳处，笑他蜂蝶尚徘徊。"}