{"id":"770179","title":"八月十五夜呈陈冯庵","dynasty":"清","author":"林旭","text":"今宵月慰一年意，滂沱溃作秋光曼。中庭桂树亦何有，珩格交横杂藤蔓。无言清影自徘徊，便觉玉阶寒未逊。幽居兀兀忘时日，佳即读书饥呼饭。偶然吟咏但自适，冯庵老人论契券。轻狂值得病魔讶，稍稍去之不馀慁。感渠夜夜来窥寻，为洗从前幽独恨。应须一字论一缣，始抵婵娟价千万。老人老去诗律细，渐有少年笑才钝。我今此事当推谁，立待挥毫宁用巽。"}