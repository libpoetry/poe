{"id":"742476","title":"小除日经厂市见王叔明画爱不克购归以志懊","dynasty":"清","author":"黄景仁","text":"长安几人愁岁逋，谁耐龌龊看妻孥。市中鸽炭白金换，庙上爆竹青纸糊。纷纷景物百刺眼，瞥见水墨江南图。尾钤猩唇叔明字，心知其是焉可诬。藏古篆法意惨淡，备诸皴妙胸锤炉。青林杳冥翠竹暮，更不著人听鹧鸪。一重一掩自开合，万壑于岩知有无。借问主人沽不沽，气所不足辞嗫嚅。烟云过眼沙脱手，不知去落何人厨。归来嗒然欲忘我，急唤墨汁书门符。"}