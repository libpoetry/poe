{"id":"1108326","title":"自述","dynasty":"宋","author":"刘过","text":"扁舟送客出姑苏，晚泊吴江夜雨馀。波浪稍平风力定，青黄相间橘林疏。匆忙旅馆催行酒，草率杯盘旋买鱼。与我壁间书岁月，无人为作小王书。精神凋耗鬓毛衰，劫火光中第几回。无可奈何教老去，有时猛省忽愁来。师崇道学原非伪，客寄苏州却类呆。明日重阳又佳节，得钱且醉菊花杯。"}