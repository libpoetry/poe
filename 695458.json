{"id":"695458","title":"召命纪怀","dynasty":"明","author":"林俊","text":"新词孤调属更弦，诏下欢声己盛传。捧腹歌随帝力后，渴心时到圣人前。竟陵云气天申日，大陆河清震出年。衰朽老臣叨起命，一封重乞木兰船。碧山元自属遗人，重见阴厓一例春。己分居閒还宋鬼，忽逢起落是尧臣。老于壮日肝肠在，病入稀龄齿发新。天语叮咛深有涕，遇奇无力答皇仁。"}