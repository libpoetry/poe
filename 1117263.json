{"id":"1117263","title":"张子安求无外道人挽词","dynasty":"宋","author":"苏籀","text":"奉匜谁过仲卿贤，独泣牛衣枕泪眠。墨误唾花衫未故，诗题摘叶柹犹鲜。悽凉玉雪卿卿意，惆怅房栊步步莲。抚念琴书旧同赏，爵名重刻更巍然。芙蓉城阙宜通籍，姑射山头素卜邻。举世难工断肠句，何时再得捧心人。芝兰奕代传遗懿，玉树千年锁暗尘。珍重清风入襟袖，每篇佳处想精神。"}