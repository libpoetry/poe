{"id":"812777","title":"醉花阴 与诗堂纳凉次宏载","dynasty":"清","author":"吴绮","text":"月照红墙银汉皎，云去青山小。别院晚追凉，弄彻瑶笙，越觉花阴悄。琼浆满酌开怀抱，醉里乾坤好。暗麝夜香清，宝髻逢迎，暑向冰纨少。杨柳花残隋苑树，明月无寻处。此夜集幽人，煮酒西园，酒送江声去。平生意气浑难据，踏碎邯郸路。拔剑且高歌，醉语诸君，莫似狂夫误。客里风光难到夜，夜更如何也。难道不相思，酒熟香温，一个灯花下。秋棠红点苍苔罅，惹得寒蛩骂。莫说少年狂，老去休文，较为情多怕。千里莺花山压翠，容易留人醉。今古不多时，几度笙歌，浪把东风费。画船载酒文章会，替却繁华累。一树一倾杯，花落杯中，细嚼春冰味。万朵千阴同一艳，色色层层见。白首入名园，雾里看花，雾里红成片。枝枝欲把琼浆劝，醉也应难辨。花欲实人娇，三种名葩，三个蛾眉伴。章贡江边舟一叶，怒浪喷银雪。留客有平原，入座清风，解尽人间热。移床共就南楼月，谈笑都全别。莫道是寻常，邺苑才华，寥落谁重接。细羽翩跹生岭外，珠树巢南海。来去自双双，绀袂青裳，总把轻盈赛。奇毛一片多情在，惯得红儿爱。何处惹相思，钗股衾窝，点点留光彩。"}