{"id":"1128000","title":"余为华阳尉三年事制置使榷牧都漕两使者皆以文字辱知不尽责以吏也既满戍拟濛阳丞归亲旁范使者为改注左绵学官疟病再作未即就戍成二诗呈兄长及诸友","dynasty":"宋","author":"程公许","text":"锦江傲吏真痴绝，公事无多日赋诗。风月讳人贪捃拾，烟霞痼我费医治。非关疟鬼工为厉，岂有诗人不耐饥。三月不曾吟一句，汗颜何以有毛锥。拄笏西山兴已浓，蚌溪邀我采芙蓉。客游旧有诗盟在，官冷新添野性慵。世路今方悲梗塞，家山暂许乐从容。等閒袖手棋枰外，紫电中宵掣剑锋。"}