{"id":"130614","title":"乙卯乡贡鹿鸣宴次韵制使陈方叔劝驾","dynasty":"宋代","author":"陈著","text":"我朝自开国，聚奎五星明。人物辈稷契，制作谐茎英。从来词赋学，尤负器识名。沂公事业富，蜀公德望清。手提文正印，身为国长城。藐然予小子，亦知师长卿。细将状月露，壮欲吞幽并。消磨凡几载，侥幸才一鸣。自谓锥颍脱，犹有剑气横。师帅重吹送，寒贱分光荣。向前步骤阔，平生温饱轻。终怀劝驾礼，肯愧鹿鸣声。"}