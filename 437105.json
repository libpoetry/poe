{"id":"437105","title":"海月","dynasty":"金","author":"赵秉文","text":"东方云海何所无，千奇万状雄牙须。风腥雨卤懒下箸，尽与海月为仆奴。沧波万古照明月，化为团团此尤物。混然别有一太虚，七窍不施斤斧力。不辞支解充君须，照君胸中五车书。清光半食入肝肺，雄文径欲诛蟾蜍。一轮上下波心白，几误谪仙沦醉魄。为君挂席拾溟海，海岳楼头斫冰雪。"}