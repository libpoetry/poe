{"id":"699561","title":"寓所二首（丁酉二月）","dynasty":"明","author":"袁凯","text":"草阁闲庭春水边，雨蒲风柳自纷然。邻翁对客还争席，水鸟依人欲上船。西北朝廷无使节，东南城郭有烽烟。老夫避地非游说，正少苏家二顷田。西斋春树日阴阴，下有飞花一尺深。幽趣未容他处坐，新诗只向此中吟。邻翁小圃春相接，渔父扁舟晚更寻。归去故园应念此，他时怀抱亦难禁。"}