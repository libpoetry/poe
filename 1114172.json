{"id":"1114172","title":"次韵陈中玉大卿见赠","dynasty":"宋","author":"李纲","text":"奔走连年厌庾尘，每观前史愧良臣。退藏愿学灵龟蛰，进取宁希尺蠖伸。黄帽青鞋从素志，苍颜华发愧陈人。功名老去浑无味，曲蘖愁来觉有神。且把江山聊寓目，须将梦幻与观身。羲书得象谁知者，更抱遗经究获麟。漂泊干戈行路尘，端知奔命为巫臣。德同蘧瑗知舒卷，时在庄周有屈伸。皂盖朱幡多旧爱，石渠东观正当人。未将老手司文翰，且赋新诗泣鬼神。淮浦追寻三改甲，天涯相遇两闲身。中兴作颂须元结，瑞国当为一角麟。"}