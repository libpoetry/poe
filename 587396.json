{"id":"587396","title":"汪宪副诚斋平山海戎十章","dynasty":"明","author":"霍韬","text":"荡荡广服，跨海负山。海险海驰，山险山巉。山海氓蛮，负恃险嵎。据窃溪坑，据险扬妖。据险遂顽，据险豢奸。奸妖肆横，毒凶肆横，胥贼胥残。鲸溟漫漫，凭溟扬帆。风飞波翻，以北以南，鲸噬狼贪。污斯民女，腊斯民男。焚斯民庐，百斯民艰。维彼山顽，年迩四三。炎焰痰燔，抚斯骄斯，骄骄闲闲。天威赫将，对则笑谈。侯长侯雄，侯胤侯繁。侯穷侯丛，侯附侯攀。贼联蔑灾，民斯蔑堪。维彼海顽，始利之眈。廉钦珠珍，田壖盐咸。维珠之纴，维盐之馋。匪珠匪盐，滥觞夷番。官司典刑，兵司诚盘。身此阱坑，生不以还。生不以还，岛澳栖蹲。岛澳栖寒，一息之存。一夕之安，一夕不安。鱼腹盖棺，有言骨酸，有涕汍澜。莫则奈何，乃大作难，大为民患。民患孔棘，民患孔殚。民心孔伤，民骨孔刓。公为民长，公为民良。悯民大衋，悯民大创。民衋刺豦，民创刺肠。民痛刺心，民灾刺肝。矧天威之扬，天命之将。天民斯康，天职斯臧。乃申乃令，有纪有纲。乃涣乃号，乃敦乃详。俾海民顽，格心来降。与顽更新，锡顽福祥。脱顽凶灾，复顽家乡。昔顽之懵，造有天殃。今顽得公，衽席梯航。衽席梯航，肉骨存亡。海顽来归，海患于襄。维惷怙终，维惷金章。恃彼舟航，恃彼帆樯。驾彼帆樯，遁逃海洋。海洋茫茫，苟息苟藏。用我降顽，偕我戎行。夺之长技，穷之海荒。铳炮震惊，雷轰电光。彼昏卒狂，蕲死不遑。罔罔怅怅，如釜之鱼，如厨之羊。首骈肋挛，槛车以防。归鲙其肌，不断其吭。彼狂金章，目鲙其肌，目千其疮。祈速断吭，泣涕浪浪。凯歌琅琅，武夫洸洸。清兹海蛮，民福无疆。越肆山顽，狶突鸱张。我武维扬，彼遁草芒。我武维弛，彼崛斯强。是尤怙终，是宜诛攘。缓不诛攘，民视滥觞。乃募我旅，乃峙我粮。我矢我铦，我弓我张。先我间谍，熟我土壤。诛彼先遁，示彼招安。天兵赫临，罴虎奋翔。阖围四塞，震天四方。豕蛇流髓，狐鼠流衁。贼尸为冈，贼衁为汤。民残斯除，民仇斯偿。民患百年，伏此蛮羌。靖此蛮羌，广服用匡。奏功庙堂，纪功旗常。铭功鼎彝，公功用彰。奏功庙堂，锡公秬鬯，有苾其芗。锡公黼裳，三英煌煌。我岭海民，祝公万年，受福穰穰。"}