{"id":"1123464","title":"逍遥咏","dynasty":"宋","author":"赵炅","text":"道妙怀真纪异常，人间天上若存亡。潜机物类多中觑，纳取虚无定久长。碧落遨游归洞府，黄金不买自馨香。参同契合诸经说，精魄夺来烂紫光。无为道大入幽玄，几许风光慕昔贤。对境尽同闲见识，忙中皆是急相煎。配匹直须宽雅淡，会有逢时不偶然。修鍊但教坚志气，参详稳审更周旋。含胎长养尽笼罗，岂离玄谈道理么。狐兔几曾能乳马，麦田断定不生禾。目前便是真佳境，汞内消停自合和。认取门庭深见解，红砂奇异涌恒河。人心多是少相投，非识尘中上品流。不见真宗归物理，难知妙道后先休。生前内鼎宜烹鍊，殊胜华池好渐修。但见完全凭土德，能调火候药皆秋。玄之玄又见真空，巧拙临时要妙中。大智伏藏知远近，纤微尽达了然通。周旋物性谁区别，坦荡由来是且同。境致三才随有位，神光照室瑩西东。还丹未就且降魔，二八从教细搅和。离火摧驱凡入圣，坎铅功力甚偻儸。红尘自化真堪贵，白雪增盈不用多。九转龙吟成虎啸，人非人是状巍峨。难求的当问愚痴，那个堪言好事知。名利猛贪无有足，多端动止没规仪。浮生不实将何用，欲把非常乱作为。谩语饶教能配类，一朝患害殢他谁。千般万类不相逢，天地尊卑岂易穷。海岳高深随日转，神仙聚乐隐尘中。鲜求名利知贪少，多事闲忙总是空。几个心贤平坦荡，十洲三岛自从容。含元得一本真宗，误者平论总是空。万象都来皆备数，千言譬谕了然通。才高俊彦优堪赏，窃禄偷安有异同。唯愿他心如似我，不教陷恶罪身中。乾关万象审消停，子母相传日月精。产药要教千日化，玄门全藉五行清。灵胎脱体方知圣，铅汞梯媒不是名。金鼎就来从变质，阳和阴气两俱生。九重天上帝仙居，愚昧求真道理疏。混沌初分长日月，精魂聚散记丹书。离男坎女皆相类，壬子丙丁异境殊。历劫因缘随世在，阴功及物最玄殊。神水华池妙更精，非铅非汞妄干名。河车本是延龄药，戊子从教配类成。朱雀坎蛇安在后，青龙白虎免交争。若使真金全二八，何忧住世不长生。还知受气禀天然，百法方为事理全。假合都来归至道，修持远大理通玄。二仪交感成祥瑞，八卦刚柔被俗牵。何谓此中生恍惚，直须款曲细精研。玄门至道故无涯，自是人心所见邪。智识未能通大药，岂将容易拟荣家。千年圣境何虚谬，百劫曾修不用遮。龙虎欲成堪鍊鼎，勿为利路乱交加。论功须是一阳初，二八调和作楷模。固济但牢封密闭，莫教中道有差殊。依时消息专心记，在意停腾运火徐。日月无亏明节候，从容愿所不踌躇。还丹百数细须寻，以验从来道理深。火候混成如白屑，水中凝结是黄金。循环复始周旋鼎，造化驱驰要用心。消息玄门穷八卦，飞腾自在远山岑。真空修鍊永长年，不识还丹在眼前。一得清来光宇宙，千朝须是用烹煎。人间天上分明录，汞里花开岂偶然。达取但教依理路，勿贪世利误周旋。烘烘火色水中论，至宝须教鼎内存。点化自然常在手，区分道理有玄门。莫将容易誇言说，尽入虚无是我尊。天动地神邪可畏，丹能飞走似云奔。人是人非意颇同，较量此事尽归空。无为政化求真理，方表深仁大道雄。举止但能恒有节，寻思何处不周通。寰瀛善恶知多少，莫忘生前积德功。因缘业障遇真稀，黄帝乘龙岂是非。达识尚凝常恍惚，愚蒙学解故相违。华池秘密人天授，神室光扬日月辉。智者无言皆口嘿，敢将容易论玄机。"}