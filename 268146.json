{"id":"268146","title":"新寓有书斋","dynasty":"现代","author":"何满子","text":"十年守蜗居，一室如枯辙。鳍缩尾难伸，鳞滞鲠不直。餐眠争寸分，舒卷限朝夕。卷帙堆嶒嶙，简笺迷嶂叠。稚女坐侧身，老妻行贴壁。何况客停车，更无座容膝。君子固宜穷，书生须有席。铺楮常嗟嗟，握管频戚戚。抚躬叹轻微，求谁假颜色。何期辞蛇岁，忽报迁莺吉。摒挡赖门人，荷负仗群力。楼蔽西市喧，窗明东方霭。铅丹可散布，缃素堪陈列。闭户乐披书，开门喜迎客。且欣几案宽，但怨文思涩。家人每谑言，王国今独立。"}