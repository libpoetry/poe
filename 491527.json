{"id":"491527","title":"读范太史诗赋长歌一首以识感慕之私","dynasty":"明","author":"刘崧","text":"麒麟凤凰不世出，我思美人宁有终。飘然一去不可挽，徒令四海歌清风。慷慨范夫子，行高身益穷。读书白云下，养母青山中。大布之衣乌角巾，于世不牾亦不同。时来清江弄明月，潇洒绝似商山翁。中年徒步谒京国，一鹗矫矫飞南东。群龙方满朝，怪尔独来晚。岂无五色线，可补舜华衮。当时作者杨与虞，倡和往往谐笙竽。蓝田共拟雪色玉，沧海独携明月珠。一朝低徊去台阁，骑马南入闽中幕。幕中三士总知名，江海高风动寥廓。蹇予束发弄笔时，已解窃写早朝诗。独怜生晚堕荒僻，每诵制作增涟洏。峨峨百丈遗灵阜，安得披榛荐卮豆。兹晨再读海康槁，玉立疏髯恍神觏。嗟哉老成今不存，筝笛满耳愁喧喧。百年气运有屯复，月落江南空断魂。"}