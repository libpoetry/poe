{"id":"549104","title":"戊寅夏日题泌水园","dynasty":"明","author":"毕自严","text":"曩辞藩臬守衡门，卜筑先开泌水园。名缰牵人苦不解，荏苒念载托空言。羲爻倏踰亲鱼鸟，此地初搆亭与沼。亭对青山绕翠微，沼涵碧水通深窈。乘风坐月景偏奇，柳色莲香竞陆离。有时独步或揖客，一觞一咏足栖迟。更忆孔门各言志，惟有点也契圣意。兹园可浴亦可风，依稀似得狂客致。老态龙钟厌世纷，何殊野鹤与閒云。科头跣足聊自适，门外阴晴付罔闻。"}