{"id":"686087","title":"熊颜二茂才各以诗为贽赋答二首","dynasty":"明","author":"卢龙云","text":"蓬莱宫阙待仙班，倾盖逢君暂解颜。结客少年场渐散，异乡岐路辙俱环。相看气味投兰芷，不为泥途弃蒯菅。珍重双珠来合浦，案头交映夜光寒。楚畹曾传大国香，相逢意气即飞扬。艰危鸟道非龙种，蹀躞词场总雁行。得路云霄终接武，论文风雨暂连床。荆州敢谓同司命，却喜文林集众芳。"}