{"id":"494715","title":"题橘洲居士别业图","dynasty":"明","author":"湛若水","text":"太湖畴昔吾曾游，东洙西崦入湖陬。小从悬木望缥缈，洞庭云飞天际流。茆公见我招手迎，惜也欲渡无扁舟。愤将湖水一口汲，喷济万物泽九州。三十年来抱孤志，时不可得徒淹留。披图宛见蔡氏裔，四时始悟功成休。高踪已逐鸱夷去，至今芳躅留橘洲。还闻橘洲邻夏湾，一水旁通流玉沟。两山对峙深门阙，瑞气浮空如蜃楼。橘洲居士称时清，五湖波浪谢五侯。花开花落记年华，玲珑硕果斜阳收。自非田桑八百之草庐，即为木奴过千头。居士居士谁与俦？自受天乐无人休，北圃南田游寿乡，一声长啸如鸾凰。俯视夫差避暑湾，豪华既尽何荒凉！吴王越相俱寂寞，惟有震泽春天三江瀼瀼之流长。居士有子曰九逵，隐居肯构以肯堂。通籍于今留翰苑，君子福泽殊未央。乘风飞锡欲与去，令我三十载幽期一日偿。当时请扫茅公坛，分我地亦何伤？"}