{"id":"1099489","title":"云山操为吴子才赋","dynasty":"宋","author":"严羽","text":"山巃嵷兮白云，云冥冥兮高山。若有人兮居其閒，超逍遥兮盘桓。芸栌兮菌桷，罗橘柚兮为堂，涂予室兮枫香。揽葛藟兮为帷，虈蕶杂兮佩帏。穹岫兮玄崖，瀑流兮相豗，皎积雪兮奔雷。攒林杳其蔽日兮，挂飞猱之清哀。云中之君兮骑白鹿，山灵缤兮下空谷，风萧萧兮灌木。云山兮幽幽，羌踯躅兮夷犹。惆怅兮余怀，非夫君兮谁思。投余簪兮太息，从夫君兮归来。"}