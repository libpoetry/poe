{"id":"1122115","title":"頔上人持瑩萝月五诗见示因走笔和韵聊禦睡魔","dynasty":"宋","author":"郑清之","text":"萝月禅机莫强猜，如来无去亦无来。霜凝寒绿归松鬓，春染轻红入杏腮。须弥境界含方广，芥子中间见福昌。但使有船堪载月，不应无佛漫留堂。竺乾心法拈花笑，洙泗家风鼓瑟希。一问已应居第二，更询来处落三机。三更日出行千里，百尺竿危到几回。遮莫分身兜率去，听从路滑石头来。病著心华须佛治，老僧眼缬要经遮。勿逢萝月五禅偈，绝胜卢仝七椀茶。"}