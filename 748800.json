{"id":"748800","title":"九月晦日陪寿阳祁相国张诗舲少宰何青士侍御于慈仁寺饯秋主人为叶润臣阁读孔绣山舍人分韵得细字","dynasty":"清","author":"孙鼎臣","text":"履綦行有声，落叶满轩砌。西山对小阁，正露仙人髻。人情秋多悲，怨此西风厉。焉知秋易尽，浩浩川东逝。惊蛇去大壑，短尾谁力掣。所以蟋蟀诗，达人善为计。吾师居洛下，公衮一蝉蜕。少宰人伦鉴，诗律晚尤细。天香祇树林，二老所流憩。鸾螭竞轩舞，僧壁银钩丽。兹辰陪清游，壶觞惬谈艺。酒酣看余霞，飞鸟入遥睇。"}