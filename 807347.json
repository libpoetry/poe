{"id":"807347","title":"水调歌头  纪恨为魏里张太君赋","dynasty":"清","author":"陈维崧","text":"越国燕莺地，春日绮罗年。张星本连天上，朱户隐㛹娟。谁料罗窗绣阁，吹到零风冷雾，飘散亦前缘。旧日画眉事，追纪那能全。织锦曲，缄情泪，寄谁边。漳河独火小店，彻夜雨绵绵。请看古来青史，何限伤心红粉，唱煞隔江船。且尽一杯酒，莫拨四条弦。"}