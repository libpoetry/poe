{"id":"75534","title":"哨遍·一室退藏隐几坐观","dynasty":"宋代","author":"朱晞颜","text":"一室退藏，隐几坐观，默会人间世。惟集虚，抱一自斋心，黜聪明、形骸之外。回益矣。冥然如丧吾志。乌知礼乐非仁义。彼造物何如，息黥补劓，徒劳巧任私智。但忘年、忘义乐天倪。好恶情、都忘物皆齐。鰌与鱼游，鹿与麋交，将无同异。噫。请试言之。彼知忘此此忘而，海上多矰缴，翁鸥乃、两忘机。想蝶梦庄周，周迷蝶梦，蘧蘧自适无非己。便是是非非，非非是是，由来非马非指。我而今、鱼兔都忘已。又岂知、筌蹄为得计。问臧谷、亡羊何累。塞翁得马奚喜。得失成何济。顿忘世味。箪瓢陋巷，乐以忘其忧耳。便教有酒也忘归。在忘形、相汝相尔。"}