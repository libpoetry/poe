{"id":"953258","title":"会严陵邵德芳同舍邀宿玄同斋道旧有作","dynasty":"宋","author":"林景熙","text":"市槐梦忽醒，乔柯落风雨。何人斧为薪，遗根尚依土。缅怀赤炜初，郁若翠蛟舞。其下有桥门，雍雍冠带聚。万物递衰盛，千载一仰俯。射策君先登，气勇不再鼓。邅回三舍间，我亦跻寸武。云雷膏尚屯，有志良独苦。空山少芝薇，大泽多网罟。尔来涉长途，征衣拂天姥。遥汎松江舟，薰风采芳杜。故人隐云间，九山青照户。相逢各华颠，旧事不敢吐。悠哉抱玄同，高卧标枝古。"}