{"id":"521321","title":"孝松为故华亭贰尹吴君赋","dynasty":"明","author":"顾清","text":"君昔哦松古华亭，我方挟书游县城。流风善政尚能忆，未省至孝通神明。郎君京华报君讣，握手道边双涕横。潜光隐德有如此，如君岂独堪为丞。乾坤茫茫日月速，斯人已复从先茔。茔前郁郁万松树，总是君手栽培成。乡人重君不忍斥，指点苍翠歌仪刑。秋霜春雨几悲怆，大篇长句何铿鍧。松兮节操本自贞，何幸遇君增令名。田家紫荆尚千岁，何况美与参骞并。我歌孝松君敬听，古来万化由家庭。行将东海甘棠树，并入朱弦流颂声。"}