{"id":"675463","title":"古怨行 其三","dynasty":"明","author":"田登","text":"寒拆伴秋砧，残星迥明灭。陟阶裒广埏，回飙迅枯札。铜龙玉漏沈，筹箭遥更掣。良人祗皇役，驱驾河梁雪。期逝胡不归，多恤心如结。飞鸿怅冀瞻，兰光照孤孑。郁我独处心，一日成三月。近闻王事殷，敌兵来仓猝。烽火戍烟红，于征岁三越。靡盬臣子心，勉旃事征伐。捷书报承明，妾心死亦歇。"}