{"id":"702062","title":"怀赵太史","dynasty":"明","author":"曾仕鉴","text":"长夜愁不寐，起视青天浮。促织吟四壁，春草忽已秋。美人怅迟暮，欲济无方舟。伤彼畹中兰，采之寄何由。不及松与萝，缠绵永山丘。安得即六翮，比翼写我忧。偃仰衡门下，怅焉陟高岑。采秀遗所思，日暮江流深。忆昔春华媚，醉我嘉树林。在贵岂忘贱，片言失南金。如何诧霄壤，杂思伤滞淫。不见钟子期，依谁拟赏音。"}