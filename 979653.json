{"id":"979653","title":"八声甘州 其一 扬州次韵和东坡钱塘作","dynasty":"宋","author":"晁补之","text":"谓东坡、未老赋归来，天未遣公归。向西湖两处秋波一种，飞霭澄辉。又拥竹西歌吹，僧老木兰非。一笑千秋事，浮世危机。应倚平山栏槛，是醉翁饮处，江雨霏霏。送孤鸿相接，今古眼中稀。念平生、相从江海，任飘蓬、不遣此心违。登临事，更何须惜，吹帽淋衣。"}