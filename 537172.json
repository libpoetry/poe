{"id":"537172","title":"友人毛仲章文学弃诸生隐居自适铜梁张使君有真逸之目须予诗阐之因成短歌一首","dynasty":"明","author":"王世贞","text":"中丞积金倾五侯，有孙了不挂双眸。手携束书废箸出，日与西京数子游。自言生命无贵格，半幅青衫消不得。但可人传毛氏诗，何须色喜庐江檄。张卿采访过吴门，与生意气时相闻。手题真逸榜茅屋，又见华阳陶隐君。老夫月旦落人口，那用区区寻敝帚。纵汝于名未尽忘，不在身前在身后。"}