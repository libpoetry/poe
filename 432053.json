{"id":"432053","title":"祝英台近","dynasty":"近现代","author":"张克家","text":"爇檀沈，薰艾纳。那管喷香鸭。指撮璚苏，顿使老蜰嗒。夤缘才到床边，屠门一过，便听取、春葱来掐。久相狎。满拟大腹蹒跚，归时血犹喋。醉倒山公，皮骨告消乏。愿为广此奇方，脂膏民命，普天下、贪饕无法。鹤筋长，鱼骨细。臭味杂兰桂。三两枝头，豹脚解回避。容余一梦华胥，都成昨日，应比似、鹧鸪班矣。锁窗閟。独自忙下帘衣，深防半丝泄。鼻观商量，先怯不平气。夜凉饱饭香厨，氤氲使者，领略得、阿难禅癖。"}