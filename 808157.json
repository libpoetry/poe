{"id":"808157","title":"霓裳中序第一  宋德寿宫芙蓉石在南榷署","dynasty":"清","author":"厉鹗","text":"墙阴拥翠浪。搔首繁华成俯仰。藤络苔皴草长，是亲见光尧，蓬莱无恙。香销玉葬。怕夜深、山鬼来往。凄凉处、奉华旧阁，记否捲帘赏。惆怅。疏蛬藏响。雨洗净、嶙峋十丈。芙蓉孤倚月幌。问点额宫梅，已归天上。冷衙蜂乍放。不照到、铜沟腻涨。青芜里、宣和金字，也是此情况。"}