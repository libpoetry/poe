{"id":"622890","title":"日往山中独寻幽意迫暮乃还马背有述","dynasty":"明","author":"郭之奇","text":"出门但许前山觌，冬山冬树何历历。绿霭犹凭炎土飞，霜英每向朝林涤。峰峦相澹入凄深，物象分幽自窈寂。寥寥人外坐寒空，一抹孤光来四壁。耳目之前置壑丘，襟怀几受烟霞沥。人日依山人有邻，山日依人山岂逖。山近山遥云在中，看云有泪为谁滴。黄昏独畏鸟啼声，薄暮愁闻牛背笛。举目斜阳西岫趯，当头新月疑堪摘。月在人间那可同，归掩柴扉从梦觅。"}