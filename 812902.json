{"id":"812902","title":"庚寅狱中感怀","dynasty":"清","author":"宋琬","text":"商飙凉劲秋，昊天降霜露。采采孤葵根，展转愁其足。幽兰在庭柯，馨香莫能蠹。君子谅不惜，零落伤中路。庶事多贸理，人生信所遇。俯仰终古间，谁知龙与蠖。夸夫竞权势，志士怀荣名，杀身非一端，天道常患盈。汤汤桐柏水，有时浊且清。羲和无停策，日月东西征。自非空桑子，岂不念所生。宛彼鸣鸠诗，凄恻涕沾缨。仆夫橐饘粥，投箸谁能餐。徒隶向我语，庙室西南端。往者杨左辈，预血于此丹。恍惚阴雨时，绛节翳飞鸾。再拜招其魂，毅气不可干。嗟余亦何为，喟然伤肺肝。"}