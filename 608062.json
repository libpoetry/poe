{"id":"608062","title":"挽李韦箴年兄","dynasty":"明","author":"饶与龄","text":"忆昔两膺荐明经，与君联镳拜枫宸。君才烨烨堪华国，剑气上冲牛斗平。日驰骏马观铨政，海内誉髦畴与并。入将尺疏达承明，出捧鸾章效忠荩。嗟我委琐附骐骥，驽骀踯躅敢希冀。无何告养分手归，杯酒殷勤加勉励。于昭天子轸痌□，特诏铨衡选庶官。试君百里割牛刀，握符铜陵何番番。衣锦言旋省故乡，我从祖道上供张。羡君舟楫胜宏济，意气相倾海可航。作令三年成子皋，又拟鲁恭化中牟。循声馥郁隆隆起，伫见徵书下九霄。岂期鸾凤不世出，虞廷羽仪随灭没。朝霞灿绚八荒暮，云将雨暗曦煜烂。呜呼夭道真难测，丰乃才兮火烈烈。未脱颖兮夺其施，琴音辍处悲风飒。飘摇丹旐返鳄江，缟衣穗帐生秋霜。泉路茫茫向谁问，炷香一酹摧我肠。青春白日掩夜台，古来贤哲皆尘埃。玉楼有功永不朽，一曲之歌何有哉。"}