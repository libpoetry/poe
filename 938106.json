{"id":"938106","title":"再用迹字韵成一首呈判府","dynasty":"宋","author":"陈与义","text":"风雨一叶过，黄花已陈迹。人贫交旧疏，岁暮日月疾。贪人积胡椒，智不到鬼录。那知庾郎菜，地瘦饱金玉。不如学服气，清座了晨夕。尚馀烟月债，驱使入吟笔。晚逢葛先生，怜我出无仆。借车得时诣，谬窥文字箓。谈诗不知疲，或作夜半客。挥毫写珠玉，治郡盖馀力。不羡江千万，不慕李八百。愿传公句法，容我附风翼。城东刘子政，著书方满屋。昨示一篇诗，三日叹未足。仍闻供笔砚，家有樊通德。但恐裴公门，从此近舍湜。"}