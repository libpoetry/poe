{"id":"547099","title":"白马篇送可大","dynasty":"明","author":"于慎行","text":"白马黄金羁，蹀躞沟水头。君今且莫去，为我暂淹留。昔我束发年，与子同出入。幸承明主恩，并列金闺籍。行彼长安途，宛如双飞翼。自谓连行两不离，岂知一旦成分析。我栖东海岸，君去洛阳游。天津桥下水，不尽古今愁。陆机名高翻见妒，贾生胡遭绛灌仇。人心对面如山海，世情交道何悠悠。丈夫得意自有数，岂能与蜉蝣翠羽楚楚争春秋。为君笑尽一杯酒，弹剑悲歌醉未休。"}