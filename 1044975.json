{"id":"1044975","title":"送程守","dynasty":"宋","author":"徐积","text":"蜀之有眉，有山有江。江大而浚，山形甚庞。是生程公，为国重器。可处大任，可决大事。凡有措置，凡有施设。坚不可摇，牢不可拔。所以蜀人，号为铁塔。维公有子，为山阳守。所性所养，质直真厚。维其质直，不浮不苟。不生巧心，不为利口。维其真厚，不矫不激。体无邪气，面无邪色。视其气貌，察其动静。可知所养，可知所性。可知其德，可知其政。质直真厚，故不生事。不为小数，不任小智。以恕辅法，因法行恕。不烦不苛，不暴不怒。遂使斯民，如行大路。无险可虞，无伤可虑。肌肤以完，手足可措。奸凶以衰，盗贼亦沮。父母妻子，邑居田庐。各安其故，各保其居。为政如此，民是以和。是以可慕，是以可歌。不能歌者，太守之量。可歌可传，可法可尚。可以容众，可以任重。无适不可，惟上所用。"}