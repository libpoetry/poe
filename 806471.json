{"id":"806471","title":"贺新郎五十八首 其十四","dynasty":"清","author":"蒋士铨","text":"愁向欢场起。易销魂、才人结习，大都如是。只觉江山多寂寞，无处教人欢喜。抱斯意、吾侪应尔，抑郁无端同故态，更飘零、知遇俱相似。共回首、雁声里。闲情十载抛流水，念家山暮云回合，自伤羁滞。丽句清词刊落尽，柳絮今沾泥滓。有锦瑟、吟编曾毁。尚忆孱躯痴绝日，病琅邪、几为多情死，同调者、那堪此。"}