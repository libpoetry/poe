{"id":"1091198","title":"渊鱼","dynasty":"宋","author":"薛季宣","text":"跃跃渊鱼，言泉之涸。有束樊笼，既幽其鹤。眷言怀之，翰飞戾天。薄言存之，泳于重泉。蹙蹙何嗟，靡生靡活。胥失其沦，上下靡所。察视其浅矣，宛转于泥。就其幽矣，安处于栖。匪我之云为，何适何归。曰有虞衡，莫我肯知，亦莫我肯悲。父母何其，呜呼苍天，盖亦勿思。尾鱼既赪，鹤樊既鸣。孰听其声，孰视其形。岂无高天，翱翔靡路。岂无重泉，职职靡寓。洋洋者鱼，惟渊之实。鹤飞于九霄，时岂笼中物。"}