{"id":"1126996","title":"奉和文潜赠无咎篇末多见及以既见君子云胡不喜为韵","dynasty":"宋","author":"黄庭坚","text":"龟以灵故焦，雉以文故翳。本心如日月，利欲食之既。后生玩华藻，照影终没世。安得八纮罝，以道猎众智。谈经用燕说，束弃诸儒传。滥觞虽有罪，末派瀰九县。张侯真理窟，坚壁不与战。难以口舌争，水清石自见。野性友麋鹿，君非我同群。文明近日月，我亦不如君。十载长相望，逝川水沄沄。何当谈绝倒，茗椀对炉薰。北寺锁斋房，尘钥时一启。晁张跫然来，连璧照书几。庭柏郁葱葱，红榴罅多子。时蒙吐佳句，幽处万籁起。先皇元丰未，极厌士浅闻。只今举秀孝，天未丧斯文。晁张班马首，崔蔡不足云。当令横笔阵，一战静楚氛。张侯窘炊玉，僦屋得空垆。但见索酒郎，不见酒家胡。虽肥如瓠壶，胸中殊不粗。何用知如此，文彩似于菟。荆公六艺学，妙处端不朽。诸生用其短，颇复凿户牖。譬如学捧心，初不悟己丑。玉石恐俱焚，公为区别不。吾友陈师道，抱独门扫轨。晁张作荐书，射雉用一矢。吾闻举逸民，故得天下喜。两公阵堂堂，此士可摩垒。"}