{"id":"176069","title":"念昔游·昔游金山寺","dynasty":"宋代","author":"胡仲弓","text":"昔游金山寺，一苇破沧溟。怒涛正拍天，风雨歘晦冥。江豚急吹浪，水央轰雷霆。满船失颜色，莫辨死与生。此时娄师德，高卧看长鲸。过午忽开霁，济岸犹登瀛。清风泛我衣，阳光射檐楹。舟人相慰劳，山僧笑出迎。行行金鳌背，月鉴浮空明。波平蒙天影，潮静闻经聋。殿阁耀金碧，守护真龙形。系缆少沉吟，红轮江西倾。炬火烁江面，直使潜鳞惊。因成一宿觉，问津维扬城。重来知几时，未计岁月成。"}