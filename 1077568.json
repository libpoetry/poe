{"id":"1077568","title":"次韵顾子美提举许雪中见过之作","dynasty":"宋","author":"李纲","text":"残腊苦寒情味恶，万里风云欣雪作。夜积端愁坤轴倾，晓望却惊天界扩。玉龙鳞甲卧群山，水海波澜凝巨壑。谢家儿女自多才，笑咏飞花度罗幕。金炉未觉兽炭温，锦帐犹讶貂裘薄。书生饥甚况复寒，坐听朱弦折临狱。松孤竹老念山林，甲冷戈寒悯沙漠。岂思龙尾贺千官，且叠琴心舞双鹤。瑶林玉树粲回环，勿谓轩庭全冷落。拥门但作袁安卧，命驾谁思子猷乐。溪山如画真自知，金玉满堂端不博。烦公携具款我门，注目遥空登晚阁。冻吟犹作号寒声，此病欲医那有药。公家故自富香醪，我亦安能辞巨杓。醉看万事雪销凝，妙观圆成不须学。"}