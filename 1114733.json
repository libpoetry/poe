{"id":"1114733","title":"挽李楼山观文","dynasty":"宋","author":"李曾伯","text":"展也岷峨秀，钟为柱石臣。直声留谏纸，硕望压朝绅。群议王师锐，孤忠主听陈。天其昌我宋，尧舜致君民。两登枢辅地，一武宰衡班。利泽才膺寸，良方缩肘间。重为千载惜，竟老十年闲。回首西州梦，吴中第几山。相从剑南幕，公壮我丁年。寘彼诸生后，荐之明主前。承颜台衮近，托迹午桥边。壤厦千秋隔，潸然老泪涟。"}