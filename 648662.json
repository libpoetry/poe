{"id":"648662","title":"送王孝子归成都","dynasty":"明","author":"杨士奇","text":"蜀岭春雪消，秦淮新水衍。万里蜀中人，见水思乡县。去年在亲侧，今年在帝畿。非缘同产故，谁肯离亲闱。一朝复一朝，思亲心若燬。问君刲股时，痛迫何如此。初发白鹭洲，忽过黄鹤楼。巴陵寻旧里，荆门溯上游。家林行渐迩，算程应预喜。猿啸岂关情，鹃啼空在耳。倚门望莱衣，踉蹡五色归。供馔黄鱼美，登盘丹荔肥。亲年方寿考，归来誓相保。长承膝下欢，不出门前道。"}