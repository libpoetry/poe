{"id":"1063679","title":"乾上人会余长沙","dynasty":"宋","author":"释德洪","text":"兀坐思归不举头，窗风为我翻书叶。众中闻语认乡里，便觉石门寒叠叠。云庵已作白塔新，当眼风枝心欲折。道人丛林十年旧，古寺青灯夜相接。失声方欲问江南，忽忆去年淮上别。逃空蛩然闻足音，见子令人解愁结。地炉火冷霜月苦，一室諠哗终暖热。湘山破晓立俜停，秀抹铅华馀积雪。故应山亦为余喜，隔岸遥看圆笑靥。千岩佳处可同游，明日波晴当理楫。"}