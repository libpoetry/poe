{"id":"698647","title":"野寺寻春二首","dynasty":"明","author":"夏良胜","text":"十里春骄碧玉蹄，为分清思草堂西。风抛鱼尺水痕阔，云织莺梭树影低。芣苡盈筐人自采，豕蛇归穴剑无提。太平有象伊周在，谁向桃源问五溪。深掩柴扃老却春，不知花烂已迷滨。漫漫野草踏成路，泼泼江流空问津。最是一年生事急，谩劳百舌巧声新。坐馀忽地东风恶，举扇何人要避尘。"}