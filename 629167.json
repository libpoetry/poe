{"id":"629167","title":"观射呈袁仲符给谏","dynasty":"明","author":"李云龙","text":"绣旗飐地彤云飘，健儿两翼捲春潮。小麾传鼓催呈技，猿臂齐将白羽调。沙场飒飒起风雨，怪石棱棱皆饮羽。一声霹雳震江门，江涛敛怒翻身去。使君技痒禁不得，五石雕弧一手擘。垂杨叶尽雕翎风，不眩车轮眼中虱。按方踌躇新月却，箙底忽归还跃跃。抽向山阴猿母惊，累累九日天边落。"}