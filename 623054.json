{"id":"623054","title":"齐六主","dynasty":"明","author":"郭之奇","text":"临轩少主泣无穷，解玺齐官独进宫。汝阴既灭方销忌，左珥双加合奖功。羞面司徒犹障日，谈经祭酒漫流风。可怜佐命如斯物，安得少年在尔躬。永明克己初求治，长吏无私百姓丰。岂知一旦西昌委，海陵相继郁林终。王徐缚裤天子废，豺狼逞性十王空。杀人有训休居后，诸鬼相依日在中。刀敕丈兄环禁北，宝孙伥子并昏东。此日莲花生满地，当年金土价应同。懊侬不用猜琴曲，薄肠复自有萧公。祇愁禆贩难留主，赢得生金遗宝融。"}