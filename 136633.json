{"id":"136633","title":"荷风荐凉屷于御风台者六因赋古","dynasty":"宋代","author":"白玉蟾","text":"黄昏六点星，飞堕天南方。荡荡无边秋，水色涵天光。紫壶如朱槿，鲜妍敌露霜。紫琼如芙蓉，风韵何清凉。紫烟如芝兰，涧谷含幽芳。紫云如木犀，内秘天家香。鹤林如甘菊，端可寿而臧。满泛九霞觞，与客秋兴长。紫清如芰荷，堪制仙人裳。愿言六人者，驾月宝帝旁。先拜紫皇前，次谒王母房。人间尘埃子，白日空茫茫。"}