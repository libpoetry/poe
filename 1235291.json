{"id":"1235291","title":"谢师恩 文登丹霞观二首","dynasty":"元","author":"王处一","text":"市民官吏同兴观。立志皆无倦。起建丹霞功不浅。修真修浩，绝除贪爱，一点重明显。混元三界光辉满。了了登云汉。下拔存亡都著岸。施弘正道，永超无碍，有个灵童唤。玉阳一遇疑云断。不落升沉绊。试问青州云侣伴。俱怀妙用，每持斋施，步步心香爨。福星空外明昭焕。应化真无乱。宝璧瑶花通内观。金丹结就，紫书来诏，指日登云汉。"}