{"id":"1124968","title":"夏日六首","dynasty":"宋","author":"徐瑞","text":"屋上小山丛桂，门前绿水芙蕖。问事唯唯否否，逢人睢睢盱盱。客散幽庭鸟集，日长高树蝉嘶。有士怀戴安道，无人铸钟子期。世眼看朱成碧，人情覆雨翻云。宁甘头责子羽，莫教腹负将军。偶自栖迟偃仰，谁无历落嵚崎。两刖足见美玉，九折臂为良医。我生尚友千载，不愿争名一时。闭门写范滂传，饱饭和渊明诗。宇宙千年遗事，江山几段閒情。一笑无人领略，杖藜竹外徐行。"}