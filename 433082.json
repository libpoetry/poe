{"id":"433082","title":"小斋对雨偶成二首","dynasty":"近现代","author":"徐兆玮","text":"一觞一咏及芳辰，无奈沉阴阁远春。燕子帘拢寒食雨，桃花门巷去年人。回黄转绿痕犹在，堕粉零脂迹已陈。岂是素衣尘未浣，天教洗眼水云晨。重关密锁大槐宫，人事升沉一会中。如此光阴真草草，无多春色莫匆匆。浮云能蔽觚棱远，浊世宁辞酒盏空。一桁雨帘愁不卷，小阑昨夜又东风。"}