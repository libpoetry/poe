{"id":"231711","title":"多丽·破波光如镜","dynasty":"宋代","author":"葛立方","text":"破波光如镜，三翼轻舟。对雨馀、重岩叠嶂，何妨影堕清流。望芙蕖、渺然如海，张云锦、掩映汀洲。出水奇姿，凌波艳态，眼看□叶弄新秋。恍疑是、金沙池内，玉井认峰头。花深处，田田叶底，鱼戏龟游。正微凉、西风初度，一弯斜月如钩。想天津、鹊桥将驾，看宝奁、蛛网初抽。晒腹何勘，穿针无绪，不如溪上少淹留。竞笑语、追寻惟有，沈醉可忘忧。凭清唱，一声檀板，惊起沙鸥。"}