{"id":"1204969","title":"木兰花慢 和郑禧","dynasty":"元","author":"吴氏女","text":"看红笺写恨，人醉倚，夕阳楼。正故里梅花，才传春信，先认儒流。此生料应缘浅，绮窗下、雨怨共云愁。如今杏花娇艳，珠帘懒下银钩。丝萝乔树欲依投。此景两悠悠。恐莺老花残，翠嫣红减，辜负春游。蜂媒问人情思，总无言、应只自低头。梦断东风路远，柔情犹为迟留。"}