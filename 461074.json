{"id":"461074","title":"疏影","dynasty":"当代","author":"汪洋","text":"墙苔悄碧。诧抱霜不觉，春至无迹。险梦仍频，凉月楼阴，西窗尽是愁白。铅尘夜幕都收裹，更懒向、阑边吹笛。听韶华，堕地无声，又近一年寒食。凝想台城旧日，蒋山细雨里，梅袅尤昔。换却游人，燕子浮生，海上寒潮深拍。春风算肯因人驻，亦暂得、檐丝空忆。且莫看，衣影沈沈，祇有榻灯红寂。"}