{"id":"1029526","title":"霓裳中序第一","dynasty":"宋","author":"詹玉","text":"一规古蟾魄。瞥过宣和几春色。知那个、柳松花怯。曾磋玉团香，涂云抹月。龙章凤刻。是如何、儿女消得。便孤了、翠鸾何限，人更在天北。磨灭。古今离别。幸相从、蓟门仙客。萧然林下秋叶。对云淡星疏，眉青影白。佳人已倾国。赢得痴铜旧画。兴亡事，道人知否，见了也华发。"}