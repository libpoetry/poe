{"id":"1236874","title":"题李息斋画竹","dynasty":"元","author":"柯九思","text":"仙客挥毫不可招，绿云犹绕翠蕤飘。天风吹醒丹渊梦，冉冉青鸾下九霄。深宫雨过长苔痕，谁忆羊车旧日恩。惟有集贤癯学士，一枝漠漠记黄昏。笔端随意长清标，疏叶生风剪剪飘。羸马城南看新笋，雨馀初散集贤朝。使君弭节毗陵日，屏障家家有画图。何似小窗横幅好，青鸾双过洞庭湖。"}