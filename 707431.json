{"id":"707431","title":"摸鱼儿 咏霜","dynasty":"明末清初","author":"王夫之","text":"向深秋、芦花风起，吹散一天珠露。六铢仙袂新裁薄，剪落冰丝千缕。轻盈舞。还只恐、素娥镜里深相妒。欲留教住。柰晴色窥人，断云送暖，蓦地催归去。更谁念，暗壁吟蛩正苦。遥向征鸿低诉。平沙野水朦胧影，难认白蘋香处。春期误。却早遣、啼鹃血泪沾江树。暝烟休护。又何似明朝，天低日淡，散作萧疏雨。"}