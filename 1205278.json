{"id":"1205278","title":"摸鱼儿 次韵抱瓮","dynasty":"元","author":"张伯淳","text":"采黄花、自斟清醑，南山人在何许。浮生聚散云萍似，消得几番寒暑。些个路。□不断情悰，惟有春天树。停歌罢舞。更说甚悲欢，从教白首，心事付崔橹。钧天梦、忘却当年宦谱。吟蛩休怨休诉。如今世味更尝惯，但见青山多妩。清对苦。是我误儒冠，还是儒冠误。西湖胜处。且趁取时佳，不寒不暖，同泛小舟去。"}