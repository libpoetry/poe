{"id":"528831","title":"节妇歌","dynasty":"明","author":"陆深","text":"忆昔敌人犯边日，先皇赫怒挥鈇锧。苍天深意在戢兵，六龙暂驻阴山跸。古来胜负兵家常，土木之变悲莫当。忠臣孝子毕誓死，长缨徒手系名王。维时张公忠勇士，肉骨藁葬蛮荒耳。陨星莫想诸葛生，落日雕戈挥不起。中闺裁罢寄征衣，征衣一寄不曾归。东海深深精卫苦，九疑泪尽山成围。折钗分镜甘独守，寒影遗孤成左右。红颜白发须臾间，长夜玄堂重执手。遗孤无怙亦无恃，期以功勋光后祀。星联八座位中丞，重译威敷雪前耻。谁云纲常一日无，呜呼忠臣为君贞妇夫，凭轩涕泗声呜呜。"}