{"id":"987314","title":"次韵王深道领客登翠屏","dynasty":"宋","author":"高斯得","text":"东皇趣归旆，行色在陇麦。抚旧念易盈，感逝忧难释。谓春姑徐驱，为我咏今夕。天涯浩漫漫，迷路那可索。林芳坐自销，庭草已如积。南亭慨灵运，东园悲阮籍。咨余畏简书，无路追群屐。故知凝睇处，惟见嵊尖碧。如邛欠宿愿，入越成误适。一笑命渌樽，人生匪金石。"}