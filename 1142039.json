{"id":"1142039","title":"善之入霅兰皋置酒小诗纪坐中事","dynasty":"宋末元初","author":"牟巘","text":"病翁禁酒仍禁脚，不省人间有行乐。主人善最客善之，邀我来同鸡黍约。清樽快吸船落琭，颇悔从前谢杯酌。故人久别如此酒，一时倾倒慰离索。更擘新笋供春淘，狐泉槐叶未须学。殷勤入鼎煮过熟，老饕恣吞不劳嚼。人生难得是合并，开口一笑良不恶。呼车载我雨中归，阿香推车散飞雹。分明戒我轻破戒，故把春衫都湿却。我亦投床作雷吼，无数残红枕边落。"}