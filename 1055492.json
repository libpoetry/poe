{"id":"1055492","title":"和游一人泉","dynasty":"宋","author":"李之仪","text":"新诗解人颐，秀若披云鬟。突然不可揖，平地翻波澜。褰衣愧招携，每见辄汗颜。况兹天际游，物理知难攀。一来金陵居，终岁不得閒。胜践固畴昔，欲往独见删。命驾等人尔，底事独我悭。岂非勒移灵，不许污名山。因诗想其人，爱来直仍弯。裂脐那复惜，顿足已滞顽。清甘似可饱，忽遽谁其还。何当强扶老，寄迹云霞间。要须君意果，莫遣我盟寒。晓来雨脚断，去梦已班班。"}