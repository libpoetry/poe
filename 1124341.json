{"id":"1124341","title":"次韵程尧仲风雨诗","dynasty":"宋","author":"项安世","text":"春来长是雨相禁，春事能消几日阴。一夜小桃红削迹，明朝芳草绿惊心。墙沟㶁㶁忙如箭，檐瓦潇潇怨似吟。前日东亭看花处，不知尊在与沙沈。浩浩阴风彻屋号，霏霏寒雨一天毛。撼醒花柳经年眼，润透郊原百尺膏。鼓舞孰知神物妙，沾濡方表化工劳。游人只见春能好，香满园林绿满壕。"}