{"id":"686447","title":"颂任公四首","dynasty":"明","author":"归有光","text":"黄梅风雨自年年，今日沙头浪拍天。最是便君多大略，笑看东海欲投鞭。小丑猖狂捍禦劳，跳梁时复似猿猱。贺兰拥众尤堪恨，李广无军也自逃。落日孤城战尚赊，遥瞻楚幕有栖鸦。将军真肯分甘苦，士卒何人敢恋家！轻装白袷日提兵，万死宁能顾一生。童子皆知任别驾，岿然海上作金城。"}