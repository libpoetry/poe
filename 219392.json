{"id":"219392","title":"示槱默·男儿头上三尺纱","dynasty":"宋代","author":"钱时","text":"男儿头上三尺纱，不比脚缠三尺帛。桑弧蓬矢射天地，堕地已展青云翮。四海九州多胜流，不出户庭空白头。有识难与俗同调，非才何必缘远游。岂不见赤骥摇足千里，何烦挥策苦鞭摇。目前{左犭右屯}石奚尔为，逐逐一饱糠籺肥。飞蛾恋逐眼前光，身殒膏火空茫茫。蛆蝇变化出复没，生死不离污秽场。求之有道得有命，可把枯荣乱邪正。进德修业当及时，去去光阴难语进。汝为君子无靦颜，啜菽饮水尽亲欢。不然正使位一品，九地含羞吾得瞑。"}