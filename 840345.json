{"id":"840345","title":"重至都门","dynasty":"清末民国初","author":"缪荃孙","text":"五年重蹋轻红尘，双阙依然日月新。同辈相逢嗟白发，旧游多半拥朱轮。久辞台阁憎疏阔，甘向江湖学隐沦。太息阿连今宿草，池塘风雨倍伤神。丘园何事学潜夫，谣诼无端似左徒。末世岂知经术贵，恃才深悔性情粗。浮沤身世惭今我，神武衣冠感故吾。廿载玉堂容易度，枉教饱死羡侏儒。"}