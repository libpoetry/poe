{"id":"1127511","title":"和提点少卿喜雪诗韵","dynasty":"宋","author":"彭汝砺","text":"曲岸沧洲一水涯，轻舟欲访戴逵家。城隅寂淡梧桐月，溪岸萧骚芦苇花。润泽便知年事足，清明更爱晓晴佳。园林已有春来信，笑看浮生鬓欲华。同云漫不见津涯，雪雾参差似一家。辛苦宋人成楮叶，殷勤驿使寄梅花。润沾南亩从横阔，寒助西山晓夕佳。三白更同千乘喜，屡丰吾亦有光华。"}