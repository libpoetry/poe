{"id":"813785","title":"何时","dynasty":"清","author":"沈寿榕","text":"何时沧海变桑田，划破鸿濛界外天。诸国有疆分岛屿，汉家无事习楼船。烟开鳌背凭空结，烛照犀光彻夜然。世上升沈都莫问，君平卖卜已年年。凡骨求仙亦妄哉，岂知方丈与蓬莱。童男丱女终何有，芝草桃花未易栽。击节冯夷惊水立，乘槎博望踏空来。奇文莫羡玄虚赋，未必能倾万古才。二十年中电火流，追思旧恨迸新愁。才多早发盈庭议，计拙终成筑室谋。大将立功防内外，贤人责备有春秋。四牵五饵卫常事，贾谊缘何哭便休。入手新书共赏奇，飞腾光怪气淋漓。乾坤可纳形诸掌，福命难言相在皮。牛鬼有灵纷变态，马衔无用肖儿嬉。不知野史亭何处，载记他年绝可疑。"}