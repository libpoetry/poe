{"id":"744008","title":"郧阳使署古柏为风雨所拔叹","dynasty":"清","author":"陈廷桂","text":"世间旧物不多在，泰山秦松孔林楷。霜皮铁骨人不如，曾见黄尘起东海。郧阳八柏栽者谁，一一黛色青铜姿。支离偃蹇屹相向，苍然五老森须眉。使署庭前两株立，太阴沈沈白日匿。饥鹰侧翅不敢窥，逡巡却恐蛟龙得。我披绣衣岁一来，造次不踏阶前苔。八窗昼闭坐昏翳，虑惊幽暗精灵猜。崇正年间乱离久，黑山铜马纵横走。城中瓦屋烧作灰，遗黎都成丧家狗。此柏僵立烽火中，似有神鬼呵虚空。苍髯古貌阅人代，至今夭矫排天风。人生有生复有化，已见三株飒崩谢。天精下追雷斧喧，此老摧颓忽霜夜。丑形怪状今已无，耳畔仿佛闻嗟吁。毕宏韦偃不可见，恨不早写苍龙图。"}