{"id":"910140","title":"赠卜者张生歌张历阳人也","dynasty":"宋","author":"李廌","text":"我忆扁舟昔南渡，江心忽值蛟龙怒。大浪崩腾舞我舟，尾胁蜿蜒束吾橹。怒声如雷雷火烈，腥风鼓天天如雾。我观蛟龙等一戏，众面仓惶独无怖。平生忠信天自知，死葬江鱼未应误。须臾水天碧镜净，顺风入帆风若御。历阳古岸舣荒亭，寒云澹澹依江树。江南山水天下奇，更在江山奇险处。朱门玉窗带青嶂，想见君家傍烟屿。我今西来二十年，梦寐江南见幽趣。夫君何为抱奇术，轻去故乡踏长路。胸中秀气未甘蛰，欲继君平齐季主。术高不肯等闲售，惟喜遨游卜卿辅。尔来山郭坐空馆，怜我困穷为推数。阅人多矣君自信，归去来兮余已悟。少年飞动已知非，老来忧患宁堪顾。壮时犹愧不如人，岂复衰残彊驰骛。傥来轩冕任去留，纵有功名逼迟暮。箕山之阴颍水湄，二顷荒田安?亩。曲肱饮水吾自乐，乘坚齿肥乌足慕。吾生贫贱吾自知，不解胁肩求贵富。我如富贵当蚤得，已可通侯封万户。惟有退身可自如，造物哀怜应不拒。扁舟常系屋南溪，会当乘兴江南去。"}