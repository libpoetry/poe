{"id":"531978","title":"赠江钟石中丞","dynasty":"明","author":"黄佐","text":"薇省声华久，枫廷宠渥新。鹏抟持宪节，虎变起儒臣。日月缠雄剑，风云拥要津。直将炎海泽，散作塞垣春。雪岭遥连晋，葱河近逼秦。天骄虽匪茹，庙略正如神。昔者分符竹，恭惟督泮芹。去思曾款款，来学各駪駪。匡济才惊代，旬宣政绝伦。壮猷端许国，直道每褆身。喜送潘舆近，威行卫幕匀。攀援当此日，歌颂更何人。入座鸿应渐，三旌蠖转伸。蹇予随赤管，正尔奉清尘。"}