{"id":"721385","title":"送连双河之增城赴冉侯平川罗浮之约兼怀张菊水二首","dynasty":"明末清初","author":"陈恭尹","text":"四百名峰日日春，重阳天气似秋新。都亭作客逢邛令，桂酒邀欢有蜀人。辟谷正须云母粉，救时真现宰官身。菊坡旧菊今芜绝，拟及花时一问津。去年倚棹正残荷，羚峡珠江得数过。相识白头差恨晚，论交尘世本无多。谈深永夜杯盘冷，学到忘筌气象和。此去罗浮成大药，野人无复紫芝歌。"}