{"id":"738889","title":"早发黄县雪中作","dynasty":"清","author":"鄂容安","text":"客馆镫残人不住，早行欲往蓬莱去。一天风雪正开门，大地茫茫看积素。光摇银海无定波，青鸾白鹤失真路。千山万壑都不分，此中屹立惟枯树。道旁石田无高低，茅檐覆尽填寒蹊。鱼龙冻合河面阔，几度不闻流水澌。兆丰共喜盈尺瑞，早见普遍青与齐。更愿凭仗海风力，将雪吹送东山西。"}