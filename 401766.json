{"id":"401766","title":"念奴娇 七里濑严子钓台，与曹锦炎、何琳仪等同登，历七百馀级始造其颠。次坡老韵","dynasty":"民国末当代初","author":"饶宗颐","text":"垂纶千尺，问高处钓得，沧浪何物。拨棹禅僧吟赏了，静扫芦花面壁。浩渺长空，迷离去浪，万古风兼雪。地灵川媚，来游都是人杰。微径不闻渔歌，急滩寒日，助我幽情发。漠漠寥天山雨滴，满眼烟云明灭。林木有情，岩阿如昔，几辈尝晞发。扬帆归去，倚栏还拾江月。"}