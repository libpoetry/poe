{"id":"845189","title":"茅山杂诗七首","dynasty":"清末民国初","author":"缪荃孙","text":"笋舆晓出城南门，林间小雨时瑽琤。瞥然苍翠落我眼，三峰天半相支撑。近度平原远高岭，黄云风卷十万顷。琪花瑶草吹异香，其中清绝非人境。山石荦确复荦确，入山径投元符宿。仙都宋印已见收，圭符尚宝玲珑玉。琼都琳馆今蒿莱，前朝经藏成飞灰。巧石亭荒街夕照，濯龙池浅生苍苔。月华如水吹溶溶，开窗恰对大茅峰。阴森石壁数千仞，遐举或与笙鹤逢。少时意气洵无两，瞿唐剑阁频来往。今兹投老归江乡，咫尺玄都心怯上。清磬一声崇福宫，老柏骨立显青葱。赵碑戴记不可见，俗口竞说洪武龙。山回路转深林薇，又到许公栖隐地。景昭大师犹有灵，莓苔浓护贞元字。松风四面楼三层，木兰合抱丹井澄。神仙高士两不闻，斯堂转以宰相称。壁间旧榜慈云护，乾隆香会标名宇。此是先皇全盛年，道人挥涕犹追诉。傅子远从溧水到，青鞋布袜真同调。诮我疏慵策我起，振衣自愿作前导。千回百折登峰巅，金坛城郭在眼前。呼吸真疑帝座连，豪气直压孙与钱。"}