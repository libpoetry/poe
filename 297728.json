{"id":"297728","title":"水调歌头·九月十一日邀蜕盦登麓山","dynasty":"现代","author":"傅熊湘","text":"朝起望天际，晴色荡微波。黄花应未开遍，九日昨才过。爱晚亭边枫叶，知有山灵为我，早放醉颜酡。转眼便秋老，不往待如何。人间事，供一笑，总由他。一生当著几两，游屐过山坡。屈指旧交余几，只有青山长在，向我好情多。湖海元龙倦，试听楚狂歌。"}