{"id":"692541","title":"送黄知府还琼州","dynasty":"明","author":"杨士奇","text":"萧萧朔风劲，慄慄年岁徂。积雪横山冈，凝冰塞川途。念子万里行，相送城南隅。寒树渺苍茫，谁能忍离居。离居昔不浅，晤语今还促。郡府分南溟，烝黎望贤牧。寒晖动飞旆，浮埃暗驰毂。远举凌冥冥，临岐羡鸿鹄。鸿鹄翔翩翩，倏忽天之涯。丈夫抱奇才，致用贵及时。山川历缅邈，何以赠仳离。永矢冰雪操，迟暮以为期。"}