{"id":"880171","title":"次圣与小儿啖虎脯篇","dynasty":"宋","author":"刘宰","text":"折臂最小儿，骨耸颡微广。弗说螺蛳小，可以吞大象。那敢谓其然，且幸日稍长。顾似陶家郎，智识殊不爽。强令侍师席，跳踉绕函丈。胡能辨滋味，舍鱼取熊掌。但见蔬果列，攫取如技痒。嘉馈得虎脔，新猎出林莽。对之懒下箸，杀气犹可想。呼儿食之既，睥睨尚来往。饕餮我所羞，跌荡或称赏。服猛岂渠能，过奖谢吾党。深惭如敝帚，有误千金享。"}