{"id":"71029","title":"水龙吟·听房氏自然歌","dynasty":"元代","author":"张翥","text":"春风琼树香中，数声恰似流莺啭。歌尘飞下，落花起舞，骊珠脱串。豆蔻珠帘，牡丹雪岭，小桃人面。是自然绝艺，天然书谱，霓裳序，六幺遍。独占二分月色，向尊前、几番曾见。赏音如此，不辞醉墨，为题纨扇。浪雨闲云，积香残黛，莫论恩怨。看浓华又老，情缘未断，寄楼中燕。"}