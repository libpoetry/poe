{"id":"357388","title":"凤池吟·题励滋大郊居图小照","dynasty":"清代","author":"黄之隽","text":"三岛楼台，十洲云水，才有如此神仙。讶披图相见，似曾相识，韵宇翩然。横榻科头，縠衫犹带御炉烟。红尘不惹，桐蕉荷竹，尺五之天。蓬莱儤直三世，有赐书万卷，插架相传。在直庐深处，圆明园左，槐树街边。退食归来，履痕踏不到花前。忙何事，为沉吟、应制新篇。"}