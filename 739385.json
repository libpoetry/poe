{"id":"739385","title":"俭堂饷水西庄红菱走笔奉谢","dynasty":"清","author":"张凤孙","text":"江南六月看采菱，荷衣雪腕轻桡凭。锦帆泾里掉烟入，满身风露寒凌兢。曼歌一声蟾魄上，紫茎绿叶牵朱绳。十年书剑去乡国，鸳凫旧梦空飞腾。直沽旅食又长夏，消渴不耐炎熇蒸。水西主人辱存问，侧生五十筠篮承。清香扑人光照眼，奚奴触手愁霜棱。鹤留仙顶鹦爪细，一弯茜影湘波凌。玫瑰轻擘水仙佩，玉肤映彻冰壶冰。吴侬得此乃狂喜，传笺遍集诸宾朋。古瓷擎出佐清宴，凉飙净扫窥盘蝇。沧洲法酿泻百斛，灵池故实还同徵。都忘踪迹滞燕土，但觉尘翳消胸膺。哀梨缥李世艳称，庶浆樱实琼筵登。独遗此品在烟水，邈如钓濑逃严陵。天涯相赏有知己，不辞千里扁舟乘。孤根近托藉香榭，白蘋掩映溪流澄。芳鲜只供骚客嗜，声价岂要皇都增。尊前一笑宛旧识，领略风味当年曾。愿携巾拂坐风槛，娇红婉翠围千层。吴歈渺绵吴语软，卜夜更命张华灯。酒酣泼墨进吴谚，春蚓十丈书枯藤。"}