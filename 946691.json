{"id":"946691","title":"读少陵诗","dynasty":"宋","author":"陈棣","text":"建安七子文，骚雅生赘疣。除苛起膏肓，公为第一流。满朝竞飞翔，惟公独淹留。平生一严武，几成鞭虎头。定知诗穷人，到骨未肯休。执友自青云，蹭跳老沧洲。破除世万事，曲生聊可谋。危言竟何补，软语祇自羞。成此一段奇，政坐多牢愁。收拾万丈光，千古射斗牛。开卷想清标，凛如对霜秋。闭户味膏馥，妄言希骅骝。"}