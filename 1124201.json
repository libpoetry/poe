{"id":"1124201","title":"送周守二首","dynasty":"宋","author":"赵蕃","text":"昔我移官皇恐滩，缄诗送公因阿连。转头梅事两飘忽，我亦解秩当返辕。岂期邂逅客归舍，逢公政成朝日边。可无一语道离阔，顾待别后空阑干。我闻袁人道路言，往者颇病吏道烦。袁人徯公以为治，如赤子待父母安。问公治袁竟何如，宽不至弛严不残。不惟民绝催科瘢，吏亦不急惠文冠。太平官府见今日，珥笔旧俗略不存。簿书期会足閒暇，江山风月忘游般。作堂圃中视所尚，我所尊者房李韩。东西日月双跳丸，后人思公面孱颜。人言循吏治无迹，有如春风被田园。试看一一发生意，从千百数何繇论。淳熙圣人叹才难，得人之路无不殚。而于守令最注意，往往六察并郎官。少公迩日与几政，仲氏力请得皖灊。公虽迟登玉笋班，持节其惠寡与鳏。未知除书落何地，我家怀玉江东山。勿言形迹暂云远，在处孰非千万间。雨珠雨玉非襦粟，雨雨悬知胜珠玉。去年病祷祗如楚，今岁应祈如撒菽。黄云割尽绿浪摇，可实饥肠慰枵腹。微官但为斗食谋，再拜题诗谢贤牧。"}