{"id":"1207830","title":"四月朔，经杨林作诗，奉命宣布郡县，值大水，蚕麦俱尽，深念民生","dynasty":"元","author":"范梈","text":"吉日涉大川，单舟若鸿毛。摇摇遇顺风，泛泛凌雄涛。已过赤岸渚，复宿杨林皋。棹师何心术？在险益无劳。受命未逾期，触目叹所遭。蚕熟麦再空，万口声哀嗷。年时有灾地，白屋皆滔滔。不能补分寸，奚用征秋毫？纶言本温厚，下布肃官曹。奉宣吾职尔，庶用救萧骚。"}