{"id":"925682","title":"水调歌头 其五 元日投宿博山寺，见者惊叹其老","dynasty":"宋","author":"辛弃疾","text":"头白齿牙缺，君勿笑衰翁。无穷天地今古，人在四之中。臭腐神奇俱尽，贵贱贤愚等耳，造物也儿童。老佛更堪笑，谈妙说虚空。坐堆豗，行荅飒，立龙钟。有时三盏两盏，淡酒醉蒙鸿。四十九年前事，一百八盘狭路，拄杖倚墙东。老境何所似，只与少年同。"}