{"id":"813433","title":"小园落成","dynasty":"清","author":"李振钧","text":"绿阴疏密处，点缀即园林。地小容真乐，山平绝竞心。遥天云影薄，高树月华深。百战留荒址，披榛好共寻。卜筑无多日，经营喜易成。明窗消俗障，曲径见诗情。月过墙移影，风来树发声。我躬欣有托，也合小园名。野色明残照，河声走白沙。辋川新画本，盘谷旧人家。生意窗前草，清容雨后花。更添桑柘外，几道竹篱笆。不受尘缘扰，方知乐事真。家承清白吏，居萃太平民。种柳碧成幄，折花红满身。溪山供啸傲，鱼鸟自亲人。最宜消永夏，一枕梦羲皇。红日不知处，绿阴如此凉。诗筒蕉雨润，酒榼藕风香。无可酬清福，閒抄辟谷方。最幸高堂健，忘忧多树萱。好花排姊妹，慈竹护儿孙。药圃规条肃，篮舆笑语温。储经营别室，珍重赐书存。可是先生宅，何如太傅墩。僮慵风埽榭，客少月敲门。蠖屈通泉脉，虬蟠抉石根。东山他日卧，松菊赋犹存。岂独爱吾庐，还宜读我书。多文花样富，善问竹心虚。白社莲开早，青毡月上初。名园思取义，端为励三馀。共耽招隐咏，且喜卜居幽。好友来三径，閒情寄一邱。绿天蕉可补，青史竹能修。行乐联吟袂，相将秉烛游。橐已倾将尽，庐犹敝改为。不忧贫是病，转虑俗难医。台避求诗债，山偿买鹤赀。数椽同负郭，料得少人知。"}