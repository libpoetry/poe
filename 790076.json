{"id":"790076","title":"同抱生登君山步至江干次韵","dynasty":"清","author":"汪廷桂","text":"不著屐，不弄舟，世间更有佳胜不？人生意气贵各适，安能与世相沉浮。我乡山水本灵秀，游览所至舒吟眸。阿咸招我出城北，江山共我穷探搜。君山巍巍峙云表，长江浩浩波东流。嗟余尘网久羁束，何幸与子偕昂头。山灵招手冯夷啸，放怀直欲淩沧舟。乾坤俛仰一何窄，回顾尘界将安投。不如乘风跨黄鹤，轻掷世事如閒鸥。白云在天红树远，君听我歌君莫愁。君不见神仙飘渺排云阙，手执芙蓉呼我俦。拍肩从此洒然去，与君长作蓬莱游。"}