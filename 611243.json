{"id":"611243","title":"余濒行金陵诸词客分赋都下名胜兼傅之丹青壮我行色舟中无事披册展读忽然技痒赋寄酬之共得二十八景诗如其数 其十八 邀笛步","dynasty":"明","author":"邓云霄","text":"轻调玉管倚江浔，子野风流自古今。隔岸两人非旧识，入舟三弄即知音。落梅曾洒临岐泪，折柳偏伤送客心。别后关山多少恨，凭君传与水龙吟。"}