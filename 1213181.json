{"id":"1213181","title":"王仲通宰公自东吴别去十载甲寅秋会于鄂渚乃知尚在七品常调中使人有郁郁遗才之叹谈论平生相对如梦历数海内诸友离合升沉之状悲欢良久有不能自已者既而仲通有欲为道隐求奉一祠之语诘难未能服俄为借骑下淮复归行馆翌日缀诗二章奉呈兼简钦甫佥司士元使君君平察推 其一","dynasty":"元","author":"曹伯启","text":"拍手他乡遇故知，不妨卮酒话心期。英豪意气犹平日，政事机关胜昔时。学悟素行那择禄，命当清苦只吟诗。操持到此真奇士，不道今奇古亦奇。"}