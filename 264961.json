{"id":"264961","title":"金缕曲·僦居南京饮虹园，答张庚由弟兼过从诸友","dynasty":"现代","author":"王陆一","text":"欲谢殷勤意。好年华、青袍如草，排来一例。自是雍容吾等在，笑倩花神书字。又慷慨、悲歌而去。却指秦淮如此水，入名都、也有伤心地。春一派，繁弦里。人天三策关何计。竟从前、拂衣都误，我疑非是。只为江山佳丽想，有泪无言而已。更不辨、横波心许。南渡所关双燕子，近乌衣、未是无春气。天下事，还相慰。"}