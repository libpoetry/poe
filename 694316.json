{"id":"694316","title":"再和示子长","dynasty":"明","author":"陈献章","text":"名驹千里始能行，向许云霄一羽轻。半个先天无邵子，几回隔壁笑侯生。幸逢圣主重华圣，遮莫清流彻底清。手弄一丸无剩欠，山林廊庙总圆成。支离病骨此閒行，搭飒短蓑何太轻。人世万缘都大梦，天机一点也长生。借眠春草秋还绿，偷赏黄花晚更清。莫笑老慵无著述，真儒不是郑康成。"}