{"id":"202992","title":"四月十七日奉安仁宗皇帝御容於景灵孝严殿是","dynasty":"宋代","author":"蔡襄","text":"先帝传基固，其人嗣统平。余恩华夏在，高谊古今倾。汉法原为庙，仙居别有京。海中金阙见，天上玉楼成。睿意怀丕烈，宸豪荐大名。荐唯将舜擬，严亦与周并。龙向朝云起，奎和昼日呈。流光俄扆岁，发号庆重明。令节千秋过，端仪万众迎。欢呼山岳动，驱拂鬼神惊。缥缈来佳气，雍容下太清。旛旌多异制，歌吹自新声。琳馆初停御，銮舆始引行。盥孚通至感，福泽被群生。往事时兼远，孤臣泪独横。晨兴西向久，凄断老年情。"}