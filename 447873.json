{"id":"447873","title":"台城路  牯岭","dynasty":"当代","author":"潘乐乐","text":"故园藤石笙箫寂，匆匆梦归何地。抱树红残，穿帘碧瘦，春梦轻痕谁记。危阑漫倚。怕孤雁千山，数声天际。又唤当时，一桴魂泣海崖起。云深踏来见否，几番风雨下，销尽英气。木老荒亭，苔斑废碣，剩睹江山如此。烟波万里。叹解佩樽前，落花风底。伫向天涯，白头斜照里。"}