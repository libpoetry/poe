{"id":"231863","title":"横山堂三章·阳羡之居兮宅淼茫","dynasty":"宋代","author":"葛立方","text":"阳羡之居兮宅淼茫，辛夷闺兮薜荔墙。建芳馨兮庑门，烂昭昭兮未央。横山老人兮独处廓，十七地兮三一屋。龙驰兮冲天，花鸟水竹兮聊尔平泉。公有豫章楩楠兮耸万仞，公有瑊玏厉兮磨而不磷。栋梁兮媞媞，柱之石兮不倾以支。此栋此石兮非斤非斧，盍以帡幪兮寰宇。"}