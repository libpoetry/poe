{"id":"643288","title":"题天台山人山水图","dynasty":"明","author":"胡奎","text":"天台之山四万八千丈，我昔飞梦登其颠。三更鸡鸣海水赤，白云万顷皆琼田。长松如龙倚绝壁，飞瀑悬崖练花白。仙人邀我饭胡麻，洞府高寒留不得。却从天姥蹋虹霓，独抱明河秋月归。别来此境不复到，空谷夜夜青猿啼。丹丘有客持束绢，使我玩之神不倦。林峦暝色隔烟萝，仿佛当年梦中见。故山桃花今有无，刘郎何不归仙都。刘郎何不归仙都，莫向人间寻画图。"}