{"id":"708986","title":"贺新郎  答顾天石时在维扬寓舍","dynasty":"明末清初","author":"曹溶","text":"才子今无几。向长途、茸裘跨马，冲寒千里。笑拂黄尘胡姬侧，自解醉醪妙理。况所至、诸侯倒屣。闲噀墨花题纨扇，濯春江、徐瘐难为绮。羁旅恨，待君洗。当年曾进先生履。怅推移、锦堂清月，一溪流水。有美英姿丹丘翮，转忆牙签堆几。便连袂、高歌不已。兵后山川摧颓甚，看元龙、此日呼能起。床上卧，客休矣。"}