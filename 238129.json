{"id":"238129","title":"传胡报二十韵","dynasty":"宋代","author":"徐玑","text":"胡虏无仁义，兴衰匪百年。如何凭气力，久欲靖中边。异类依天角，黄头住海輭。愚堪呼鹿豕，健母学鹰鹯。猰狄时方惫，燕云耗颇传。奸臣贫拓境，黠计落空拳。氈毳分伊水，旌旗湿汴川。莺花春自老，风雨夜相连。文物东南盛，舟车蜀广聊。规模垂翼翼，鼎石赖乾乾。五福祥光近，千龄厚泽绵。雨晴均化日，丰穰庆秋田。食兽闻相{左口右巫}，干戈斗欲缠。瓜分争块壤，鼎沸逐埃涓。亡北惟堪伺，良图盍自坚。藩篱兼谨守，阃外勿轻捐。晋赵非殊异，山河本浑全。人心方激切，天道有回旋。王佐存诸葛，中兴仰孝宣。何当渭桥下，拱揖看骈阗。"}