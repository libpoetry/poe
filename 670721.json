{"id":"670721","title":"题徐子与门生汪惟一竹邱图","dynasty":"明","author":"李攀龙","text":"灵邱隐者一逃名，万竹临江见厎清。徙倚七贤相寄傲，便娟二女重含情。葛陂讵信双龙影，嶰谷空传五凤声。风雨长教秋色驻，冰霜兼与岁寒盟。投竿渭水才堪老，受简梁园赋已行。愿得此君开蒋径，不妨佳客醉宜城。浮云西北来何莫，今日东南美自并。截作武陵溪上笛，方知马援有门生。"}