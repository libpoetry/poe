{"id":"1145641","title":"登名山篇","dynasty":"隋","author":"李巨仁","text":"名山称地镇，千仞上凌霄。云开金阙迥，雾起石梁遥。翠微横鸟路，珠涧入星桥。风急青溪晚，霞散赤城朝。寓目幽栖地，驾言追绮季。避世桃源士，忘情漆园吏。抽簪傲九辟，脱屣轻千驷。沈冥负俗心，萧洒凌云意。苍苍耸极天，伏眺尽山川。叠峰如积浪，分崖若断烟。浅深闻度雨，轻重听飞泉。采药逢三岛，寻真值九仙。藏书凡几代，看博已经年。逝将追羽客，千载一来旋。"}