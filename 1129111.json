{"id":"1129111","title":"信士画真请赞","dynasty":"宋","author":"释印肃","text":"非迷非悟，谁强名模。无相三昧，不受涂糊。越色超声无个事，连声不断念苏卢。眉芒动处千光含，自肯除非大丈夫。持心应不失，谋事便忘真。谁识元明宝，虚劳几度春。因见普庵老，示我体皆纯。但依无著性，性幻在逡巡。普因乾坤非外物，周闻法界祇圆音。含灵入我身毛孔，非相非名何处寻。宝陀触目无人见，妙体端严不坏金。如钟含响随缘应，见我方知识自心。释迦佛，普庵光，不二如来体不藏。香花供养谁知有，只在众生心印堂。此法身，无变坏，鼻孔里许藏三界。水月空花点不成，非相光中常自在。法空为座，金刚为体，板如痴脱空无底。信心无二，吞山纳水。苍天苍天，悟无生法。谈不说禅，开两片皮。括地该天，如何是佛，十万八千。易尽世间颜色，普庵顶相奚为。等大虚空一体，雾露云霞表衣。眼观不见，耳听不知。惺惺不昧，了了何亏。自解拈花知起处，冷笑达磨更西归。用晦隐显无劳失，亘古亘今也大奇。"}