{"id":"1127015","title":"再次韵兼简履中南玉三首","dynasty":"宋","author":"黄庭坚","text":"李侯诗律严且清，诸生赓载笔纵横。句中稍觉道战胜，胸次不使俗尘生。山绕楼台钟鼓晚，江触石矶砧杵鸣。锁江主人能致酒，愿渠久住莫终更。江津道人心源清，不系虚舟尽日横。道机禅观转万物，文采风流被诸生。与世浮沈惟酒可，随人忧乐以诗鸣。江头一醉岂易得，事如浮云多变更。锁江亭上一樽酒，山自白云江自横。李侯短褐有长处，不与俗物同条生。经术貂蝉续狗尾，文章瓦釜作雷鸣。古来寒士但守节，夜夜抱关听五更。"}