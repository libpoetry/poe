{"id":"816137","title":"送耘庐薛司马入觐","dynasty":"清","author":"章甫","text":"小阳春色赴神京，司马翩翩此壮行。膏泽九年流海峤，颂声四起满江城。北驰驿路七千里，西渡舟程十一更。山水也知循吏好，风光到处管逢迎。台南台北尽棠阴，爱树相思古亦今。千帐祖筵惟饯水，一肩宦橐只囊琴。几番物色仁侯意，满幅诗章寒士心。海国他年迎竹马，重来记取旧讴吟。声声唱出是骊歌，缇轼催行奈挽何。鹿岛云山新别绪，鲲沙烟水旧恩波。广培秋桂三枝馥，早植春花一县多。儿辈亦参门下士，心铭讵止口碑过。特达循良第一贤，晨兴辨色入班联。星辰绚烂三台拱，云日瞻依五采连。催进九重宫漏箭，携来两袖御炉烟。天威咫尺天颜喜，叠锡宸章龙凤笺。"}