{"id":"548846","title":"题江长信雾灵山图","dynasty":"明","author":"余继登","text":"玄武之精化为石，堕地幻作雾灵山。去地不知几千仞，巉岩砐砢绝人寰。中有广硎之水黑峪之关，天为蓟门设屏蔽，不令边人饮马于其间。谁哉当关，胡乃失守藁，厌人血溪量人首。妖氛惨淡塞垣墟，敌骑凭陵壮士走。一战深惭正正旗，三捷敢欺明明后。西台御史李汝培，铁面皂囊何雄哉。封书暮入明光殿，战地朝看骢马来。江君故是埋轮者，乘骢直抵关山下。空壁萧条馀釜鬵，藏尸纵横遍原野。怒气勃勃起神羊，寒威凛凛入弹章。至今六月山头雪，犹是当年简上霜。于戏江君谁貌汝，豸冠绣服猛如虎。只今东有倭西有虏，潢池处处鸣桴鼓。愿君揽辔一澄清，扫尽欃枪报明主。"}