{"id":"713787","title":"辛亥中秋夕作","dynasty":"明末清初","author":"屈大均","text":"去年月比今年好，娇女如花在襁褓。手持一物笑当门，柚子灯红如玛瑙。前年月比去年明，内子新归自镐京。画舸朝维杨柳岸，香车暮入凤凰城。盘中果爱甘蕉美，槛外花怜抹丽清。稚子争围秦弄玉，慈姑似见计飞琼。今年月色如冰冻，独坐帘前抱哀痛。吴宫紫玉遂成烟，巫岫朝云元是梦。幽魂不返月支香，仙蜕已藏毛女洞。泪落黄泉知不知，黄泉少见月明时。难将一片天边月，长照黄泉冰雪姿。黄泉母子应相见，见此月明泪如霰。人间月似白玉盘，地下月如白团扇。团扇光辉乍有无，愁君失路一身孤。夜深环佩归宜数，莫向黄泉空望夫。"}