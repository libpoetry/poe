{"id":"137547","title":"送智蟾上人游天台","dynasty":"宋代","author":"欧阳修","text":"昔年在伊洛，林壑每相从。对扫竹下榻，坐思湖上峰。自言伊洛波，每起沧洲忆。今兹道行游，千里东南国。都门汴河上，柳色入青烟。流水向淮浦，归人随越船。东南方林巘，万壑新流满。小桂绿应芳，江春行已晚。蔼蔼赤城阴，依依识古岑。一去谁复见，石桥云雾深。"}