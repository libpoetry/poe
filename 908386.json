{"id":"908386","title":"岩桂堂","dynasty":"宋","author":"李流谦","text":"湘峰峨峨湘水碧，万古鱼龙护冰魄。荷衣芷佩凝秋霜，欲诵遗章发先白。天生草木预何事，乃与骚人同一骨。今人古人共磨灭，惟有芬香埋不得。主人手植双桂树，宁为嬖玩娱燕席。亦知兰鲍随所化，勉进修名比馨洁。绕除霏霏风袭予，欲参灵螭驾寥阒。陈辞重华吊屈贾，酌以芳辛起湮郁。日暮美人期未来，雾湿烟低花蔌蔌。"}