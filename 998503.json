{"id":"998503","title":"送傅倅","dynasty":"宋","author":"傅察","text":"洺之水兮，其流舒舒。公之来兮，朱服熊车。士元展骥，仲举题舆。公之来兮，民斯乐胥。洺之水兮，其流洋洋。公之化兮，春雨秋阳。裤襦颂洽，禾黍岁穰。公之化兮，民斯悦康。洺之水兮，其流瀰瀰。公之去兮，旌旂旖旎。父老攀辕，缙绅方轨。公之去兮，瞻望徙倚。洺之水兮，其流泄泄。公之德兮，此邦所愒。吏遵其画，人怀其惠。公之德兮，久而勿替。洺之水兮，其流活活。公之名兮，兹其弥达。翔于朝宁，骞于省闼。公之名兮，莫我敢遏。"}