{"id":"252712","title":"瑶台聚八仙·回忆济南中元","dynasty":"现代","author":"林修竹","text":"记得济垣。秋气爽、喧闹最是中元。老幼男女，湖上争会盂兰。列炬如星千点火，河灯下水万枝莲。月满船。历亭蚁渡，画舫笙喧。是谁徘徊月下，访吴家碧玉，韶齿双鬟。荷香送凉，侵入碧纱橱前。迎风不觉沈醉，又何似、三生证夙缘。浑忘却、人在羁旅，客在济南。"}