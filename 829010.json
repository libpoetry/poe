{"id":"829010","title":"秋兴三首","dynasty":"清末近现代初","author":"王易","text":"皓皓朝日光，唧唧应候虫。旋疑故友来，庭角生悲风。捲帷宣积蒸，牵裾步芳丛。不知何事贵，立坐无礼容。东邻谁家子，感秋寄枯桐。岂惜盛衰迁，果哉观未通。惟秋乃能肃，惟士乃有穷。何如恣开颜，白日犹可东。清晨挟书出，归息及亭午。栖栖十步间，何解羡高举。湖漘柳将髡，后会期百五。朝烟悬影低，郁郁如怨语。韶年转户枢，遑敢计辛苦。丹黄到宵分，欺窗几更雨。念此亦复加，免与牛鼎伍。街门涨车尘，疲卧不敢兴。跳窗惊猫奴，起弄半爱憎。微物务适性，至静知所乘。如何汩天机，坐与居诸盲。开轩一展书，懔然犹父兄。但知面温厉，不觉秋已横。"}