{"id":"707964","title":"春从天上来 其三 初度，时生儿弥月，曾梦有饷五苗图者，因以命名。","dynasty":"明末清初","author":"梁清标","text":"蜡雪初融。正上苑阳回，淑气先通。霜添衰鬓，兴托归鸿。帝城岁月匆匆。又时当初度，筵开处、酒绿灯红。奏清歌，喜嘉平永夜，月满帘栊。五十年华细数，忆少不如人，意外遭逢。廿载趋朝，五苗入梦，犀钱绣褓重重。笑生平卤莽，曾掉臂、蛟窟鼍宫。漫敲评，无边春色，共醉东风。"}