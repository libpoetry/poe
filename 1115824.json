{"id":"1115824","title":"夜宿东渚放歌三首","dynasty":"宋","author":"杨万里","text":"前山欺我船兀兀，结约江妃行小谲。乘我船摇忽远逃，见我船定还孤出。老夫敢与山争强，受侮不可更禁当。醉立船头看到夕，不知山于何许藏。看山须看山表里，不然看山还误事。平时只爱万峰青，落日惟存数尖紫。浙江船上多少人，往来看山谁识真。丁宁舟人莫浪语，却恐儿辈不肯去。天公要饱诗人眼，生愁秋山太枯淡。旋裁蜀锦展吴霞，低低抹在秋山半。须臾红锦作翠纱，机头织出暮归鸦。暮鸦翠纱忽不见，只见澄江净如练。"}