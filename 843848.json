{"id":"843848","title":"驹荣曲，赠日本驹荣女史","dynasty":"清末民国初","author":"许南英","text":"秋风三径黄花活，秋声万树喧鶗鴃。听潮楼上秋气清，听潮楼下新声发。偶传空谷有佳人，家住扶桑东海阔。华年乘兴作南游，妙舞清歌年二八。淡黄杨柳古亭村，公子多情欲断魂。碧玉定情谁遣此？黄金有价不须论。神仙杨柳春归洞，儿女枇杷早杜门。莺燕自怜朝复暮，红颜无计留春驻。太息飘蓬廿一年，蓬瀛不识春归路。和风一棹鹭江滨，小住栖霞最高处。为君置酒洗征尘，为君高吟销绮虑。呼来莲步正珊珊，坐听琵琶强作欢。听罢为谱「驹荣曲」，斜抱冰弦不忍弹！"}