{"id":"1192327","title":"又溪馆听蝉联句","dynasty":"唐","author":"颜真卿","text":"高树多凉吹，疏蝉足断声。已催居客感，更使别人惊。晚夏犹知急，新秋别有情。危湍和不似，细管学难成。当敩附金重，无贪曜火明。青松四面落，白发一重生。向夕音弥厉，迎风翼更轻。单嘶出迥树，馀响思空城。嘒唳松间坐，萧寥竹里行。如何长饮露，高洁未能名。"}