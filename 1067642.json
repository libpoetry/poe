{"id":"1067642","title":"题颜鲁公画像","dynasty":"宋","author":"徐俯","text":"公生开元间，壮及天宝乱。捐躯范阳兵，竟死蔡州叛。其贤似魏徵，天下非贞观。四帝数十年，一身逢百难。少时读书史，此事心已断。老来鬓发衰，慨叹功名晚。嗟哉忠义徒，捷去不可缓。初无当年悲，只令后世叹。一朝绝霖雨，南亩常亢旱。小人计虽得，斯民盖涂炭。长歌永君节，千载勇夫愞。敬书子张绅，庶几古人半。"}