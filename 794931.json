{"id":"794931","title":"高阳台 书贺瑟庵置媵","dynasty":"清","author":"俞庆曾","text":"移得明珠，聘来碧玉，须知我见犹怜。打桨亲迎，归帆鸥梦同圆。银屏十二香深处。耐春寒、半臂应添。好留连、翠幕朱阑，月静花妍。海门秋老鱼龙定，称词人彩笔，黛染轻烟。一斛香螺，替描十样眉尖。为它更祝宜男佩，慰含饴、笑卜堂前。捲湘帘、回首东风，流水当年。"}