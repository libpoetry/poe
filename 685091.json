{"id":"685091","title":"别何古林八首","dynasty":"明","author":"王渐逵","text":"越王台上满城春，散入东风锦绣匀。正好拉君同一看，又将离别倍伤神。大隐屏中万木森，多君相访复相临。记将卜筑栖迟竟，共结他时未了心。梅花缥缈障烟萝，第一峰头月色多。花月留人君不住，自煮山茗自樵歌。石翁犹未到罗浮，绝顶飞云得暂游。何日再期同杖履，三更观日上壶洲。曾忆东山寄我诗，几回孤梦绕江篱。遥知安石登临久，也为苍生强起时。紫云楼上共论心，耿看人间几陆沉。安得与君长共醉，天湖高枕万松阴。四郊风景自村家，春入林塘净晚霞。月落尊空人醉后，几多离思付桃花。共向珠宫汗漫游，浦云榕叶暗江流。他时京国应相忆，细雨孤蓬上钓舟。"}