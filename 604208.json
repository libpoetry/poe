{"id":"604208","title":"题僧一空卷","dynasty":"明","author":"张萱","text":"五月十八日，为岁在壬子。园公好午睡，日落犹未起。忽闻剥啄声，门外一僧至。开门拭眼看，膜拜已在地。手持友人书，云是希彝氏。一空即此僧，久住回龙寺。留坐请吃茶，絮絮复訾訾。声音似闽人，兴宁毋乃是。两颊晕红潮，米汁想所嗜。合掌念弥陀，开口乞布施。袖中出一卷，但乞诗与字。且乞参政公，且乞正觉士。且乞曾察院，且乞韩太史。先来乞园公，幸莫惜牙齿。欲游五台山，不知几千里。远游有此卷，庶当出疆贽。园公大摇手，尔亦何事此。我字既不佳，诗亦不利市。况我老实头，不识尔空义。既是一空卷，何必诗满纸。一空便俱空，如何又有尔。我诗与尔法，如饿人放屁。不臭亦不响，止是走閒气。相对共拍掌，一笑不能止。昨闻邻家哭，菩萨没道理。邻有一少年，极喜作佛事。嗟哉三十六，一病即长逝。欲去问菩萨，菩萨都掉臂。回头笑邻人，若亦没道理。饭尽僧人吃，钱尽僧人使。何益我毫毛，而望我福庇。我非阎罗王，岂管尔生死。园公闻此言，低头惟弹指。尔僧游五台，亦是没巴鼻。五台有文殊，不是当儿戏。一空才出门，园公复隐几。空来还空去，不满一空意。再来乞园公，只此诗而已。"}