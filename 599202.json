{"id":"599202","title":"赠远人送蒋道林郎归湖湘八章","dynasty":"明","author":"霍与瑕","text":"荷之华，在彼中泽。我赠远人，言采其萚。荷之华，在水一方。我赠远人，言采其英。荷之华，在彼中洲。我赠远人，以歌以游。以歌以游，泛舟中流。逝者如斯，若之何其休。以游以歌，泛舟中河。今者不采莲，秋风且多。江门之荷，而今灿灿。外直中通，不支不蔓。谁其采之，绿江不远。甘泉之荷，江门之㵝。五湖烟深，六桥月霁。谁其采之，愿与子偕逝。沅湘之水，其流泱泱。叶渚花汀，馥郁芬芳。昔有美人，制荷之裳。饮荷之露，飧荷之英。来此明都，予浥其光。言旋言归，于今七霜。虽则七霜，何日之能忘。于嗟乎，折荷花以赠远人，起予心之怀将。"}