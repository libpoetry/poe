{"id":"826528","title":"夜飞鹊·西风起矣，残燕如客。追怀昔游，不知涕之沾襟也。和清真韵","dynasty":"清末近现代初","author":"张尔田","text":"霜林战寒色，凉月凄其。城角尚恋斜辉。西窗蜜炬共谁剪，啼红潸尽罗衣。依前断魂路，看花迎帆席，柳拂星旗。蛮笺写怨，寄惊鸿、欲下还迟。回忆醉眠葱茜，相见过黄昏，犹道休归。谁信狂踪旧迹，钿筐蜡泪，残梦都迷。十三弦语，诉华年、锦瑟应齐。但尊前沈恨，行云暗隔，斜照楼西。"}