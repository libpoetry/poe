{"id":"813489","title":"入都","dynasty":"清","author":"李鸿章","text":"丈夫只手把吴钩，意气高于百尺楼。一万年来谁著史，三千里外欲封侯。定须捷足随途骥，那有间情逐野鸥。笑指芦沟桥畔路，有人从此到瀛洲。频年伏枥困红尘，悔煞驹光二十春。马足出群休恋栈，燕辞故垒更图新。遍交海内知名士，去访京师有道人。藉此可求文字益，胡为抑郁老吾身。局促真如虱处裈，思乘春浪到龙门。许多同辈矜科第，已过华年逐水源。两字功名添热血，半生知遇有殊恩。壮怀枨触闻鸡夜，记取秋风拭泪痕。桑乾河上白云横，惟祝双亲旅舍平。回首昔曾勤课读，负心今尚未成名。六年宦海持清节，千里家书促远行。直待春明花放日，人间乌鸟慰私情。一枕邯郸梦醒迟，蓬瀛虽远系人思。出山志在登鳌顶，何日身才入凤池。诗酒未除名士习，公卿须趁少年时。碧鸡金马寻常事，总要生来福分宜。一入都门已到家，征人北上日西斜。槐厅谬附明经选，桂苑犹虚及第花。世路恩仇收短剑，人情冷暖验笼纱。傥无驷马高车日，誓不重回故里车。黄河泰岱势连天，俯瞰中州一点烟。此地尽能开眼界，远行半为好山川。陆机入洛才名振，苏辙来游壮志坚。多谢咿唔穷巷士，残年兀坐守遗篇。一肩行李又吟囊，检点诗书喜欲狂。帆影波痕淮浦月，马蹄草色蓟门霜。故人共赠纯仁麦，荆妇同持陆贾装。自愧长安居不易，翻教食指累高堂。骊歌缓缓度离筵，正与亲朋话别天。此去但教磨铁砚，再来惟望插金莲。即今馆阁需才日，是我文章报国年。揽鬓苍苍犹未改，不应身世又迍邅。"}