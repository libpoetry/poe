{"id":"836392","title":"庆清朝 再叠前韵，伯谷为汝南袁公客，再游燕市，袁公已捐馆舍，时相有修怨者，或劝伯谷自讳毋言袁公，伯谷谢不从，感其事，再赋一阕 其三","dynasty":"清末民国初","author":"叶昌炽","text":"燕市重来，袁公何在，一枰棋局更新。青骢巷陌，依然十斛香尘。惟有平津车厩，棠梨零落不成春。摇鞭过燕刚辞垒，雀可罗门。我亦汝南旧客，笑犹携章甫，远适文身。酒杯浇尽，腹中兀自生鳞。太息桓谭逝矣，箧书黯淡旧题痕。摩挲久，怆然陨涕，不省何因。"}