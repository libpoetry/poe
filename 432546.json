{"id":"432546","title":"消夏杂咏四首","dynasty":"近现代","author":"连横","text":"碧荷筒里暗香浮，宿酒初醒撩睡眸。花气薰人知昼暖，枇杷帘畔看梳头。十里芙蓉出水鲜，池塘雨过试新泉。侍儿瀹取钗头茗，一盏琼浆浸碧涟。八面亭窗面面开，芭蕉摇绿上妆台。夜深雨过微生润，知有兰香入座来。贪凉爱看砑光罗，风过回廊涌碧波。浴罢兰汤回午梦，隔墙闲唱采莲歌。"}