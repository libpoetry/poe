{"id":"281423","title":"挽陈瘦云·仙人偷下紫清殿","dynasty":"现代","author":"林朝崧","text":"仙人偷下紫清殿，手琢娲皇石为砚。千金买赋笔如飞，噫气生风笑成电。巉绝海山碧四围，竹花不实凤苦饥。灵鳌顶上接何处，渺渺秦桥断此时。呼天无路天知否，聊且佯狂托醇酒。爱看梨园舞羽衣，广寒桂树别来久。三十四年春梦间，忽闻黄鹤呼子安。人生哀乐有何味，岁星虚位当早还。玉棺白日当空堕，蝉蜕尘中脱缰锁。末法三灾水火风，茫茫浩劫应怜我。神交方外久忘形，学到忘情却未能。拟待白杨秋月夜，绕坟来听唱诗声。"}