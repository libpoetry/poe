{"id":"851561","title":"和谢爱山晚吟韵日晚与客散步因诵夕阳虽好不多时之句谢爱山欣然赋之余亦率然口占以和亦一时之乐也","dynasty":"宋","author":"文天祥","text":"日落未落天沧凉，悬崖挂壁留馀光。紫烟翠雾空迷茫，飕飕度壑松风长。牛背短笛催归忙，飘飘逸兴空悠扬。襟怀洒落万虑亡，须臾薄暝山色藏。长歌浩浩相激昂，淡云弄月微昏黄。"}