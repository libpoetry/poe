{"id":"531138","title":"观汝南王玉磬碑引","dynasty":"明","author":"杨慎","text":"汝南帝子真天人，冰壶玉树凌风尘。心源早契空门地，意象远寄荒岑滨。步折峰头翠肌草，直登万顷层霞杪。金鞭九马苍烟丛，霓旌千骑红云岛。伐石何人得磬襄，礼碑击作声琳琅。凤凰毛羽落丹穴，蛟龙文采蟠银潢。山图郡乘收难采，波澜东逝星辰改。眼见双林成古丘，谁问君王仙迹留。可怜南浦西山外，犹有鸣鸾歌舞楼。"}