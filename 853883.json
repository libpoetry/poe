{"id":"853883","title":"中秋雨","dynasty":"宋","author":"方岳","text":"明月如佳人，会晤良亦难。畴昔相与娱，误作容易看。何如费倾结，欲语不可殚。云间金背蟆，爱惜白玉盘。宁受妒妇欺，不借俗世观。坐令四中秋，雨滴梧桐寒。人情重今夕，吴瓶藓花乾。亦知月不老，终当出林端。岂无三百钱，醉此素所欢。举杯吞寒光，流入诗脾肝。令我书传香，一洗儒生酸。"}