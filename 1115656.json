{"id":"1115656","title":"垂虹亭观打鱼斫鲙四首","dynasty":"宋","author":"杨万里","text":"桥柱疏疏四寂然，亭前突出八鱼船。一声磔磔鸣榔起，惊出银刀跃玉泉。六只轻舠搅四旁，两船不动水中央。网丝一撒还空举，笑得倚栏人断肠。渔郎妙手绝多机，一网收鱼未足奇。刚向人前撰勋绩，不教速得只教迟。鲈鱼小底最为佳，一白双腮是当家。旋看冰盘堆白雪，急风吹去片银花。"}