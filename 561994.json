{"id":"561994","title":"李氏三节妇行","dynasty":"明","author":"贝琼","text":"赫赫陇西杰，奕叶何光辉。一门见三子，不同乡里儿。三妇名家姝，玉貌长蛾眉。大妇居中堂，夜织流黄机。中妇具朝餐，泉出江鱼肥。小妇二十馀，金刀新制衣。青松与女萝，百岁欣相依。未及白头日，双凤俄分飞。入房洗粉黛，岂复施珠玑。盘龙掩明镜，宾鹤琴中悲。生既不同室，死则须同归。鸿雁犹有信，妇道安可暌。残灯冬夜长，素月光徘徊。共绩还共语，白玉当不灰。有子官已高，少壮忽复衰。丈夫少气节，恒惧白刃威。女子乃如上，盐山同巍巍。"}