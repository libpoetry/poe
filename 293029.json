{"id":"293029","title":"日本宣告无条件投降","dynasty":"现代","author":"张采庵","text":"神风不来倭寇哭，琉球败将夜切腹。珠盘去国亦无功，巨熊正有穷狗欲。富士山颓日色死，原子弹成夷命促。横戈痛赴黄龙饮，太一天皇乞降伏。纷纷红旗报捷书，裂石崩云鸣爆竹。大凯堂堂笳鼓竞，失势群俘成豕鹿。委甲如山看受降，比耻一洗百年辱。白日放歌纵杯酒，青春作伴还乡曲。还乡曲，君不见洗兵一雨自东来，天外妖虹化为玉。"}