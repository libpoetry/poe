{"id":"662222","title":"招隐词","dynasty":"明","author":"石宝","text":"秋山惨慄兮吾土肥，园蔬畹药兮犹光辉。路馀菅兮可缉屦，池有荷兮能制衣。山中之美人兮胡不归。秋江兮白蘋，绿波起兮鱼鳞鳞。吹长笛兮激丹唇，鸟盈盈兮云纷纷。胡不归兮山中之美人。吾尊兮有酒，呼明月兮当牖。绿竹兮与邻，清风兮为友。美人乐兮且久，绿颜兮皓首。"}