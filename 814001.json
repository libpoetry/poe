{"id":"814001","title":"筑园六首","dynasty":"清","author":"陈式金","text":"东庄小筑偶然成，细径疏寮万虑清。园小未堪嘲庾信，吾曹容膝便怡情。凿池辇石岂争豪，种竹栽松冀绝嚣。新架溪边小轩阁，斜坡待补曲栏桥。积土为山石作峰，登临便可豁心胸。游人笑说园林景，尚少玲珑洞几重。万力千工事太颠，经营匠石竟逾年。吾曹情性宜山野，怕著朱栏斗色妍。今日居然小落成，幽轩最好听莺声。春来儗作烟霞会，泰岱晴云腕下生。古木移来记隔年，高枝映月似浮烟。初成坐落无多地，且对梅花酌酿泉。"}