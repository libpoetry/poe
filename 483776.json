{"id":"483776","title":"二年十一月和暖如春上游观上苑召侍臣危素宋濂詹同吴琳及观等赐宴于奉天门东紫阁蒙御制一序赐之曰卿等各赋一诗以述今日之乐观诗曰","dynasty":"明","author":"魏观","text":"深冬晴暖动逾旬，内苑游观诏侍臣。五色庆云开凤尾，九重丽日绕龙鳞。和鸾喜奉彤车御，式燕惭叨紫阁宾。淑气已从天上转，人间无地不阳春。"}