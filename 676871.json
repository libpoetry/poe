{"id":"676871","title":"东嵣行","dynasty":"明","author":"卢楠","text":"暮秋摇落金井烟，瑶窗月出愁无眠。请君四座且勿叹，听我试歌东嵣篇。东嵣春风乐游冶，宝剑螭盘骄白马。朝从狡兔上阑东，暮斗金鸡长干下。侬家绣被金错床，逢迎七十紫鸳鸯。生来孱小无人见，艳著荷花娇上妆。锦瑟春生凤凰柱，翠袖香凝蛱蝶缕。浮云小驻缓声歌，花叶惊翻垂手舞。眄睐流波媚笑颜，此时恩爱比南山。那知轻薄易年少，一别迢遥隔玉关。侬心历落如秋草，西风吹折江南道。江云断尽君不来，会使蛾眉待君老。东家买得锦鳞鱼，中有传情尺素书。君身亦是临江客，何惜相思一字予。机中罢却流黄织，为恨东嵣泪沾臆。寄语舂陵游侠儿，莫学东嵣负倾国。"}