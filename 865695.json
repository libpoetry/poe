{"id":"865695","title":"游方壶","dynasty":"宋","author":"邓深","text":"摘胜寻幽须携壶，人生偷取醉工夫。楚天云净秋雨馀，王孙招客追观娱。昼寝忽来唤宰予，道有方壶宜同趋。江神解事驱龙鱼，水波不兴清风徐。柔橹咿哑人歌呼，美酒满载不待沽。登亭忻与竹鹤徒，有径深稳醉何虞。住处领略贪须臾，频频改席殊趑趄。湘流渺渺含碧虚，孤烟落日不可模。市尘彼岸自一区，嘉木奇石邻座隅。亭下蒲帆逝不居，往往望此如仙都。近对岳麓翠屏铺，上头目力到重湖。昔年登览藜杖扶，清凉甘露来香厨。相看不远迹尚疏，济胜之具空踟蹰。兴尽请以岁月书，仇香洒墨鸾凤如。别后寄我诗成图，为问画家传本无。"}