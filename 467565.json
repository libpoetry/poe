{"id":"467565","title":"踏莎行","dynasty":"当代","author":"赵文漪","text":"春水回波，春花浥露。春光占得春多处。佳人生长蕊珠宫，忽忽彩雾乘鸾去。尘染瑶筝，香萦蕙炷。梦魂依约蓝桥路。一轮圆月纵多情，几曾留得芳菲住。细按银牙，初开玳宴。酒红渐渐匀娇面。含情不语已销魂，何堪脉脉秋波转。罨画山遥，扶阑目断。画骢仆仆征程远。玉珰消息有凭无，颦眉暗自思量遍。桃叶繁枝，杨花满路。夕阳西下春归处。梦痕应向梦中寻，觉来惆怅知何处。淡墨如烟，幽香如雾。锦书应有珍珠附。罗衣宽尽不胜愁，开帘怕听黄昏雨。叶底红樱，梁间紫燕。华堂银烛明如电。莫将芳意谱朱弦，朝云一曲情何限。白纻题诗，青衫记怨。泪珠休向双眸转。尊前花下最关情，几时梦里能相见。梦畔风柔，愁边春遍。曲阑干外深深见。垂杨垂柳最无情，时教飞絮遮人面。呖呖新莺，盈盈乳燕。如今景逐流年转。河桥一别几经年，惜花珍重闲庭院。"}