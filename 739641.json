{"id":"739641","title":"浦城坐清流船南不独酌成诗","dynasty":"清","author":"钱琦","text":"轩然大波来汹汹，千山万山磨铦锋。山与水斗水突怒，雷霆席卷蛟螭宫。天吴海若惊奔冲，短兵狭巷交撑摐。掀翻海藏水倒立，鳌柱孤砥愁无功。一滩未平一滩起，声势益复增强雄。仙人敛手佛避舍，乌啼鸱叫天冥濛。清流船薄薄如纸，铁臂往往矜梢工。一人船头立摇手，指挥如意凭西东。卒尔首尾击则应，一人急起追而从。中央四人齐荡桨，分列左右排军戎。初从石罅盘屈曲，长城敢以偏师攻。忽然一发不可控，衔枚疾走乘天风。尔时从者皆失色，少见多怪心悾忡。我生赋性最愚拙，死生得丧凭天公。壁上观兵真偶尔，芥蒂那复萦胸中。梢工劝我勿开口，翻云覆雨君知否。前头又是恶滩来，估客年年遭击掊。为工一笑起推篷，寂历斜阳明远阜。谈笑风波信有之，不如且尽樽中酒。"}