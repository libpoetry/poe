{"id":"1144230","title":"次本斋韵","dynasty":"宋末元初","author":"牟巘","text":"七十八春华发老，斡旋文鼎力犹堪。品题人物多成传，管领溪山尽属衔。了不安排方是适，本无全缺又何惭。誇传析国睢阳冠，五字新诗落枕函。怪底膺门稚子欢，倒衣迎拜病犹堪。喜看诗卷牛腰大，惭说踏车鸦尾衔。风谊薄云谁得似，云泥被径我增惭。新年精力知强健，酬答端能日百函。"}