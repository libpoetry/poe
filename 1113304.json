{"id":"1113304","title":"奉酬致宏赠别","dynasty":"宋","author":"张嵲","text":"强颜从宦益堪悲，此日逢君异昔时。末路未忘交似漆，相看各已鬓垂丝。乱来世事浑难料，老去生涯讵可思。客里别君情更恶，同归犹恐尚差池。此生将老竟何为，未信全关造物儿。十载宦游无我拙，一生怀抱有君知。天边故国人空老，江畔黄花谁与期。跨马东归犹是客，离亭别酒莫盈卮。"}