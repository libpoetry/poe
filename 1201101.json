{"id":"1201101","title":"杨花宛转曲","dynasty":"元","author":"马祖常","text":"空中游丝已无赖，宛转杨花犹百态。随风扑帐拂香奁，度水点衣萦锦带。轻薄颠狂风上下，燕子莺儿各新嫁。钗头烬坠玉虫初，盆里丝缫银茧乍。欲落不落春沼平，无根无蒂作浮萍。缬波绣苔总成媚，人间最好是清明。清明艳阳三月天，帝里烟花市酒船。石桥横直人家好，小海白鱼跳碧藻。榆荚荷钱怨别离，不似杨花宛转飞。杨花飞尽绿阴合，更看明年春雨时。"}