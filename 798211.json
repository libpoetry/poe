{"id":"798211","title":"歌头","dynasty":"清","author":"俞樾","text":"写宜春、乍拈春笔。元宵上巳，良辰来络绎。绮罗丛，排歌席。芳郊外、玉勒金鞍，香尘无迹。几何时、春光非昔。沉醉过端阳，新荷出。微雨过，小庭寂。摇画扇、一塌松阴下，不巾帻。巧云收，又中秋，秋月白。玉露满天，琼楼何处笛。最好是重阳，茱萸酒，还将菊花糕，佐肴核。光阴迅，早消息，逗梅稍，几朵含苞欲拆。拥红炉，貉袖狐襟团坐，宵长如年，戏分曹，同射覆，到除夕。"}