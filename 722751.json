{"id":"722751","title":"望江南","dynasty":"明末清初","author":"梁清标","text":"春昼永，烂漫赏花时。风动紫英双蝶绕，香凝翠幄早莺知。人立夕阳迟。栅初引，清露缀枝斜。黄鸟啼残窥画槛，玉蟾影转上窗纱。偏称一阑花。秋满阁，蹑屐望遥空。赵苑烟花城阙柳，玉屏山色佛楼钟。半在月明中。朝捲幔，红日照前楹。窗色弄晴来燕子，檐花飞片落棋枰。竹里沸泉声。云漠漠，怪石碧苔斑。长揖颠来同海岳，解酲贵不数平泉。秋入小湖山。罗浮梦，寒夜醉春杯。高士雪中疏影瘦，美人月下暗香来。东阁几枝开。斋似舫，窗外雨潇潇。仿佛棹移湘水曲，溟濛客渡洞庭潮。一半在芭蕉。"}