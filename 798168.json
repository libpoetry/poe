{"id":"798168","title":"莺啼序","dynasty":"清","author":"俞樾","text":"金张旧推贵姓，更遭逢盛世。有琼树、秀茁兰芽，玉麟天上飞至。彩毫写、高轩丽句，传抄骤贵三都纸。早云英来降，人间赤绳双系。车马长安，烧尾宴罢，问年华正绮。控金勒、内廊飞龙，杏花红满十里。更连翩、轺车四出，收多少、春风桃李。拜车前、门下门生，鬓丝犹翠。高牙大纛，叱诧风云，受百城重寄。绝徼外、绳行沙度，墨毼青马，匍匐军门，哪容平视。元戎小队，平原大猎，三千珠履从游宴，乐生平、谱入铙歌里。飞来玉诏，金瓯名字亲题，鼎铉更待调剂。黄扉郑重，赤马从容，历中书廿四。看滕下、森森兰玉，骥子龙孙，凤阁鸾台，先后相继。朱颜未改，黑头归去，平泉花木春正好，忆蓬山、旧馆多年闲。青鸾一夕双飞，万丈瀛洲，春秋万岁。"}