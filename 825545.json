{"id":"825545","title":"题劳玉初劳山归去来图","dynasty":"清末近现代初","author":"郑孝胥","text":"入山迹易穷，意不若入海。连峰上触天，此去通真宰。我过劳山湾，惊浪没其趾。朝霞弄黛色，万变作奇采。刺船久在望，竟莫窥首尾。来游欠登顶，惘惘如有待。山灵刘公孙，危行俗所骇。曰归真殉道，异国友善士。依山更讲学，欲使众知礼。相逢讶焉往，图卷表微旨。大义犹未明，世难何时已。愿从劳劳山，蹈海觅不死。"}