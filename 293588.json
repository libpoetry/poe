{"id":"293588","title":"寓怀·衡山何崔嵬","dynasty":"清代","author":"翁运标","text":"衡山何崔嵬，去天不盈尺。绿萝摇晴烟，邈与尘世隔。颇闻方瞳翁，破铛煮白石。手弄明月光，冥栖在窟宅。叹我血肉躯，何由生羽翼。路逢古仙人，长跪问鍊魄。亲授不死方，云可烧琼液。丹砂久欲营，霜鬓苦相迫。别我骑青鸾，仰视了无迹。吾将谢俗流，去作阆风客。"}