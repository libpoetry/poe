{"id":"1237712","title":"题马洲书院","dynasty":"元末明初","author":"王逢","text":"蝌斗秦皆废，灵光鲁独存。豆笾漂海国，丹雘暗淮村。苔藓花侵础，蒲芦叶拥门。青春深雾潦，白日老乾坤。德化三王并，威仪百代尊。郊麟初隐遁，野兕遂崩奔。先辈俱冥漠，诸生罢讲论。断编尘树冷，遗像网虫昏。尽变衣冠俗，终归礼义源。江南游学士，瞻拜敢忘言。"}