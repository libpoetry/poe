{"id":"980433","title":"十二弟寄所和邵子文病中感怀之作复次韵寄子文","dynasty":"宋","author":"晁说之","text":"先生穷著书，宁比近术赦。天故使之贫，赤手唯书籍。或者窥残篇，律吕起韶夏。微意有子传，光烛不邻借。大臣荐曰才，留守劝征驾。讲席出正涂，肯以眇跛讶。生平畎亩心，愿被草木化。卧龙终佐汉，扪虱聊倚华。二君独何居，耿耿心中夜。不悟伊吕间，安容管葛亚。璞玉讵连城，祇堪双则价。何事揶揄鬼，疾病寻舋鏬。井臼每苦烦，药食则不暇。不药得中医，默符覆器□。哦诗便无恙，乞酒宴茅舍。弥荷天地恩，性命永其贳。饥鹰侍中辈，死矣一饱乍。顾我与君侯，更愧东山谢。"}