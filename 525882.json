{"id":"525882","title":"相逢行赠何司空子元","dynasty":"明","author":"顾璘","text":"去年见君丹禁中，今年逢君旧京道。问君年来亦何事，笑而不答颜自好。朝廷礼乐非等闲，大臣执论安如山。师丹祗知正庙议，朱云非好犯龙颜。龙颜转变分怒喜，臣节坚贞等生死。只今义烈贯云霄，大爵高官安用尔。蹇予结交三十年，一见知君是谪仙。文章落笔波涛用，风骨当朝玉雪妍。司马分曹力有馀，两河藩翰亦区区。天闲来牝三千颂，柏府风霆万里车。台衡虚位需调燮，太史濡毫叙功业。霖雨方谐天上欢，浮云忽作江南别。江南佳气郁巃嵷，洛邑秦关未可踪。滚滚江流传渡马，苍苍山邑号蟠龙。谢傅东山几落花，荆公精舍自啼鸦。由来胜槩归高品，再喜斯文得大家。我家住在清溪曲，终日閒持一竿竹。不怕宫袍混草衣，时来共咏春波绿。"}