{"id":"1120932","title":"时宰生日乐章七首 乐贤臣章第一","dynasty":"宋","author":"周紫芝","text":"亳后出，莘野兴。一德懋，三台明。岁在午，月嘉平。鼓坎坎，玉箫鸣。醉厌厌，椒醑馨。阅万古，所未闻。肖说像，传尧文。盘诰出，德爵尊。依日月，庆风云。等箕翼，奉羲轩。愿公寿兮锡公龄。六亲和，孝慈不出。国道昌，忠臣不立。韪公节，秋霜栗。繄公忠，贯白日。河洛腥，黄雾塞。枭獍鸣，群奸集。靡它而从中不沐，忠臣饮气义士戢，主左与左公不屈。茫茫沙漠万里天，渺渺归船海中楫。公之归，天为悦。愿寿公兮报公节。岁在昔，时否屯。河阳狩，沧海浑。将惰骄，霸棘分。盗连行，兵蜂屯。公决策，摭雾雰。丰豕封，群羊奔。佩橐鞬，朝帝阍。奸气詟，圣道尊。三阶明，万室欢。帝籍功，永不刊。愿寿公兮公永安。单于朝，流沙暨。天降康，神乐只。坐法宫，圣天子。稽唐虞，制六艺。属大儒，明古义。金支张，玉帛制。告太平，备昭事。天马徕，渥洼至。朱鸟徕，翔九陛。愿寿公兮报公治。马牛归，文轨同。洛邑宅，神邱蒙。神光流，爟火通。君车驾，款郊宫。君车回，霈泽丰。神既娱，景冲融。俗阜康，君乐雍。愿寿公兮报公功。排天门，罗万戟。升三陔，祠泰一。旗幡幡，鼓吸吸。降赤霄，下瑶席。泰一徕，景贶集。岁三登，连八极。五臣相，宇宙一。神降临，罔不吉。神言归，恍兮惚。愿寿公兮报公德。"}