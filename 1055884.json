{"id":"1055884","title":"金山寄怀秦太虚用建除体","dynasty":"宋","author":"李之仪","text":"建古求亡子，寓意一何疏。除道声出师，老将定胡卢。满座语更发，谁是囊中珠。平生不少贷，鲜不相谓迂。定分固有来，跛鳖参乘驹。执别才几日，眷眷瞻云衢。破碎物役尔，此理君何如。危步上杰观，畴昔相携扶。成兹尘外趋，感慨反不舒。收我漏尽景，课君种树书。开山一百里，玉粒随香菹。闭口不复语，早晚同归与。"}