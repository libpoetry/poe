{"id":"626208","title":"初夏赏莲得天字","dynasty":"明","author":"黎景义","text":"春色昨辞去，韶辉更朗然。乍逢彤火帝，群对碧波仙。昼永芙蓉丽，风凉菡萏传。神清宜绿水，性直挺苍天。洁彩颁疏槛，浮香濯远涟。眠阴鸳梦馥，吸影鲫肠蠲。雨过不含泪，云多愈㩳肩。鉴湖空复采，玉井竟谁搴。葺盖居何逸，裁裳体自翩。濂溪千古意，只在小窗前。"}