{"id":"1244583","title":"寄题郑天骏云山楼","dynasty":"元末明初","author":"赵汸","text":"广文之孙材且武，身隐关梁谢行伍。作楼江浒号云山，坐睨江云谁敢侮。江中舟楫日经过，道上车马何其多。官纲私载一时集，主人迎客忘讥诃。掩藏白骨芟林莽，招辑流亡俱安堵。主人展席客长哦，但云信美休怀土。惜君不生宣和间，坐销鼠孽应无难。至今闻说方家洞，能令壮士发冲冠。请君试上萧王墓，青史无名谁守护。箫鼓丛祠春复秋，男儿何必生封侯。"}