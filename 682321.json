{"id":"682321","title":"育王寺","dynasty":"明","author":"乌斯道","text":"鄮岭名如鹫岭传，刹竿无恙已千年。地雄南土居三佛，山尽东溟倚半天。宸翰香浮高阁表，岩泉清出老松前。游人自觉虚生白，犹觅神光上客船。灵踪深閟压东南，楼阁丹青闪翠岚。灯影半空摇上塔，炉薰千载出西庵。山看玉几无云好，泉取金沙瀹茗甘。细读长公碑刻画，黄昏万丈觅龙潭。"}