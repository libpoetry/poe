{"id":"357221","title":"沁园春·美人泪","dynasty":"清代","author":"黄人","text":"秋水横流，银海将枯，茫茫百端。便鲛珠织恨，线穿不断，鸳壶缄怨，冰薄难乾。背后偷垂，梦中咽住，血涌柔肠痛亦拌。晴还雨，似熟梅天气，酿得些酸。一腔红晕阑干，爱带露桃腮转耐看。记定情初度，枕头作證，支颐独坐，镜影难瞒。和墨成书，捣椒洗面，染透榴巾色一般。伤心地，有秋棠满砌，湘竹千竿。"}