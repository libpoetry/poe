{"id":"1114760","title":"和傅山父喜雨韵","dynasty":"宋","author":"李曾伯","text":"骄阳赫赫正当空，化作甘霖覆手中。洗涤四郊无点翳，作兴群槁有新功。惟方寸地能精格，信咫尺天随感通。毋以喜书安仅足，更行好事答高穹。柔金老火苦相鏖，千里骎骎地不毛。忽遂所祈欣欲舞，举蒙其利润于膏。昭苏田畯禾千顷，饱满舟人水一篙。我老发挥无好句，须拈健笔付诗豪。"}