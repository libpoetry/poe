{"id":"280729","title":"解连环·钏","dynasty":"清代","author":"李符","text":"腕阑翠简。约双弯雪藕，袖销斜捲。看几番、著就箱边，是镜台晓妆，初罢柔荑浣。攀折花枝，露月样、柳金条软。爱欠伸时节，一齐落后，颤酥匀满。檀郎有时去远。验旧痕消瘦，两头频敛。定想到、赠结殷勤，几摩弄循环，暗思千遍。褪贮雕奁。待见后、泥伊重绾。随玉臂、贴茵当枕，最教魂断。"}