{"id":"154380","title":"冤妇行·婉婉西邻女","dynasty":"宋代","author":"文同","text":"婉婉西邻女，韶颜艳朝霞。淑性自天与，少小传令嘉。孝爱亲党重，巧慧闾里夸。其母最娇怜，看若眼下花。自从挣冠笄，未始离窗纱。读书佩箴戒，举止无纤瑕。求媒不自审，得婿非良家。如以琼树枝，使之并蒹葭。忆初行嫁时，遗赠矜豪华。明珠蹙袿裾，杂宝装簪珈。余赀讵可数，但较辇以车。其姑本寒种，贪壑常谽谺。得妇不问好，求索惟无涯。侍奉四五年，叫物愈饿鸦。百欲一不应，用毒同{尴监换虫}蛇。岂惟被诟辱，抑亦遭笞挝。驰使执贱役，课责日夜加。手指尽秃瘃，鬓发仍髟髿。一旦不任事，病骨枯若槎。委顿卧在床，尚尔磨怒牙。既死亦不顾，但恣攫且拿。闻之道路人，涕泗而咨嗟。养女择所适，此事宁轻耶。家法要相委，在迩不在遐。娉礼贵得中，尚约不尚奢。尊章若慈仁，至死甘苧麻。请看西邻女，一失千里差。"}