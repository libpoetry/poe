{"id":"1006885","title":"水调歌头 舟回平望，久之过乌戍、值雨少憩，向晚复晴，再用韵赋二首 其二","dynasty":"宋","author":"葛郯","text":"帆腹饱天际，树发渺云头。翠光千顷，为谁来去为谁留。疑是吴宫西子，淡扫修眉一抹，妆罢玉奁秋。中流送行客，却立望层楼。风色变，堤草乱，浪花愁。跳珠翻墨，轰雷掣电几时收。应是阳侯薄相，催我胸中锦绣，清唱和鸣鸥。残霞似相贷，一缕媚汀洲。"}