{"id":"699335","title":"九月初五日得三弟京闱第三报志喜仍用散木韵践前约也","dynasty":"明","author":"袁宏道","text":"高科晚最宜，先著是卑棋。潭跃新龙子，天还旧凤池。恩门侵晓辔，秋卷早朝诗。一点射堂月，开尊忆昔时。东华晓气通，南省谢班中。绝景霜蹄道，垂天老翮风。酒浇退笔冢，花煖蛀书虫。更念同门友，蓝衫待至公。磊块破除休，几年禽向游。全家呼季子，举国号糟丘。帝里云霞烂，故山松桂秋。名成不受爵，同上五湖舟。读书依梵侣，静里几番忙。白骨通文字，青蒲作讲床。月花根干老，天女鬘鬟香。偶见题名处，桃灯感渭阳。四海论交游，文场二十秋。卷中生紫燄，镜里换霜头。古寺邻宫月，寒淙响御沟。高堂微启齿，销却几年忧。辞却旧花矶，红尘踏晓晖。蚕心千叶老，蝶翅九衢飞。爱纽缠高士，浓竿饵布衣。贤昆得第日，走马看山归。慷慨歌燕市，依然屠狗亲。远山随酒媪，胡粉抺天人。异服花纹裤，高风垫角巾。绯桃一夜雨，浣却素衣尘。百亩青山谁，孤藤即旧知。閒云投远旷，倦羽避高危。重叠花前板，朋从几上卮。满板三五稔，季也掷冠随。"}