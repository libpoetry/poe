{"id":"948890","title":"次韵邢怀正通判游蒋山","dynasty":"宋","author":"周必大","text":"仙人薄蓬莱，乘槎度河浒。旧观桑田变，今访钟山古。驾言出东门，恍若之帝所。朝曦霁青霜，枫叶落红雨。亭亭望浮图，隐隐插天宇。坡垂北溟鳌，石卧南山虎。遥闻饭后钟，绝胜紞如鼓。恭惟布金地，草木谁敢侮。孤芳破冰雪，喜见梅萼吐。同游皆大雅，缁素竞先睹。巾车似元亮，漱石杂孙楚。相将挹灵泉，何用照牛渚。西方化人国，未觉道修阻。法筵盛龙象，一一会心侣。茗盌散午梦，蒲团便软语。悬知雨花社，重辩风幡舞。相投甚针芥，味道真酪乳。从来草堂灵，俗驾回吾祖。况如云仍辈，么么那复数。后车倘许随，未羡黄金坞。"}