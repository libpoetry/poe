{"id":"943752","title":"次朱必先与师是唱酬韵 其二","dynasty":"宋","author":"陈造","text":"男子负抱成蹉跎，唾壶自击商声歌。此声此意谁解领，政用折柬招羊何。人言百里半九十，它日聪明嗟不及。云衢掎袂梦空劳，神武挂冠吾已必。久要但有穷鬼随，此鬼亦使文怪奇。推敲惯尝京尹怒，登临肯兴赋客悲。蚕蚁可浴牛可饭，农家星候知昏旦。不妨婢子办黄紬，更贷邻僧供白粲。"}