{"id":"102299","title":"郭熙画秋山平远","dynasty":"宋代","author":"苏轼","text":"玉堂昼掩春日闲，中有郭熙画春山。鸣鸠乳燕初睡起，白波青嶂非人间。离离短幅开平远，漠漠疏林寄秋晚。恰似江南送客时，中流回头望云巘。伊川佚老鬓如霜，卧看秋山思洛阳。为君纸尾作行草，炯如嵩洛浮秋光。我従公游如一日，不觉青山映黄发。为画龙门八节滩，待向伊川买泉石。"}