{"id":"722130","title":"送程相音返关中为尊人朴庵先生寿","dynasty":"明末清初","author":"屈大均","text":"秋风首路出台关，西指秦中一骑还。南海珠归文笔里，罗浮花在綵衣间。壶觞晚就轩辕观，射猎朝过祋祤山。堂上知君尊老健，桃红不及岁星颜。一樽相送五仙城，鸿雁南来尔北征。越鸟解催归计早，岭梅不笑客装轻。秦多气概诗无敌，汉少关河事已平。华下故人知好在，教同葛氏记西京。"}