{"id":"592347","title":"雪鹤亭为吴虎臣题","dynasty":"明","author":"欧大任","text":"三鹤伶俜思其雄，引吭寒夜临悲风。低回顾影卑栖穷，宁慕凡鸟污泥中。是时朔吹号苍穹，雪花如掌飞瑶空。庭前玉峰耸玲珑，松竹半折墙西东。三鹤洗濯毛羽同，引雏翩翩缑与嵩。雏也少小如仙童，养之千年砂始红。口衔赤玉苍精龙，太室长揖浮丘公。王母欲访三鹤踪，西来青鸟尺书通。玉箱奉药芝泥封，侑之三花烟濛濛。黄山白岳开房栊，玉和琼浆饮啄丰。一曲南飞寿重瞳，吾将献之蓬莱宫。"}