{"id":"1112797","title":"寄荣子雍三首","dynasty":"宋","author":"张耒","text":"东风三月洛阳城，倾盖相逢气倍增。看尽园花方信马，饮斜楼月更挑灯。年光飘忽双驰毂，心事萧条一老僧。酒病年来慵把笔，新文寄我苦凭陵。苍苍老柏古南禅，袅袅修篁泮水湾。此地笑谈惟我共，百年交友得君难。已甘心向诗书老，会与身图云水閒。年少功名须力致，看君朝佩日珊珊。家家新酒滴新醅，残岁峥嵘春欲回。霜野寂无新到雁，雪林寒有欲开梅。关河路永双横辙，天地身閒一举杯。酬答风光千点泪，怯将愁眼更登台。"}