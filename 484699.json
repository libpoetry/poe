{"id":"484699","title":"题朱泽民荆南旧业图","dynasty":"明","author":"高启","text":"睢阳醉磨一斗墨，梦落荆南写秋色。大阴垂雨尚淋漓，哀壑回风更萧瑟。枫林思入烟雾清，湖水愁翻浪波白。溪上初逢野老航，山中远见先生宅。秫田半顷连圩区，茅屋三间倚萝薜。僧来看竹乘小舆，客去寻岑借高屐。任公台下石可坐，周侯庙前路曾识。虎迹时留暮台紫，蛟气或化秋云黑。城郭当年别已久，风尘此日归不得。落日书斋半壁明，图画卧对空相忆。"}