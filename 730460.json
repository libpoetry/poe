{"id":"730460","title":"钓鱼城","dynasty":"清","author":"洪锡爵","text":"宋代蜀中地，形胜钓鱼山。雄师临十万，一夫足当关。卓哉余宣抚，守土当时艰。招贤用奇策，筑垒诸砦间。自昔燕云失，汴梁困力孱。五国城边路，辛苦寄金环。韩岳劳战伐，不奉二圣还。暂驻西湖跸，半壁送潺湲。矧兹东南首，中兴期朝班。毳帐归沙漠，铁马却完颜。水绝赪尾在，袅袅竹竿闲。鹢舟瞿塘上，鸟道剑阁攀。南诏剑花拂，西征弓月弯。据险依古法，用智犹转圜。琎璞本高隐，画堙犹斓斑。士为知己用，胡乃终群蛮。"}