{"id":"743313","title":"题印谱后","dynasty":"清","author":"沈在廷","text":"尉律试八体，摹印义乃见。甄丰标缪篆，实同名偶变。大雅推汉京，精金百锻炼。参之以贞珉，温润足嘉羡。信国铁倍珍，忠介泥独炫。迭争千载奇，文房供清宴。黄子汲古深，史学熟贯穿。裒集成一书，朱墨分素绚。体既用编年，例复类纪传。开卷灿列眉，历历三长擅。我忆栎园叟，印人索殆遍。讵若溯周秦，邃古如觌面。窥子雕锼心，面壁坐深院。重子奥秘才，交游广淮甸。笑彼刻楮叶，三年成一片。西清古鉴中，贮此值千绢。"}