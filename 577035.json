{"id":"577035","title":"发都城","dynasty":"明","author":"陈琏","text":"维皇建有极，万邦悉来臣。海宇久宁谧，和气盎犹春。如何此胡孽，梗化肆凶嚚。侵轶我亭障，虏掠我边民。烽火照原野，羽书达枫宸。天威赫然怒，亲征勒六军。小臣专督运，黾勉效忠勤。粮车若流水，载道声辚辚。翘首望前旌，銮舆拥祥云。桓桓大将军，感激思报恩。帐下万貔虎，胜气薄苍旻。喜凭国威灵，誓清胡虏尘。行听奏奇捷，声光迈前闻。"}