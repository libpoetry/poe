{"id":"1109215","title":"舟行三章","dynasty":"宋","author":"刘学箕","text":"桂棹兮兰桨，溯流兮沿洄。天迥兮空明，湍激兮声哀。水落兮石出，路转兮溪回。鸥飞兮山净，鱼戏兮藻开。淹留兮何为，盍赋兮归来。扁舟兮容与，浮云兮舒卷。波澄兮练横，山秀兮屏展。散发兮平冈，濯缨兮清浅。皇皇兮何之，路长兮悠缅。早赋兮归来，迷途兮未远。容与兮扁舟，长吟兮閒情。白石兮离离，秋云兮霙霙。我思兮先庐，水潭兮山屏。帐空兮鹤怨，人去兮猿惊。早赋兮归来，涉园兮欣欣。"}