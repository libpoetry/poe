{"id":"1110467","title":"再和","dynasty":"宋","author":"孙觌","text":"瘴雨蛮烟扫地空，众星环列拱天中。豹章尚隐南山雾，鹏背将抟北海风。麟阁似闻登汉将，鹿门犹自卧庞翁。低头莫负平生志，冠盖风云万里同。夜鹤悲鸣蕙帐空，一身今在百忧中。惊魂尚喘吴牛月，短翮甘随宋鹢风。且与龟鱼为地主，不将鹅鸭恼邻翁。超然世态谁君似，兰菊春秋自不同。"}