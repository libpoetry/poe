{"id":"607291","title":"重阳后二日寿钱使君","dynasty":"明","author":"卢龙云","text":"昨日登高上霸台，凉风吹动紫云隈。遥瞻瑞气缠南极，复有祥光彻上台。双旌问俗多馀暇，五裤腾欢遍草莱。正好乘秋同染翰，不妨对月更衔杯。南山颂岂寻常匹，北阙恩还次第催。心事久为清献侣，循良真自颍川来。股肱会见承先诏，文武于今仗异才。一路清风随五马，九天湛露溢三槐。芳尊此夕且饶兴，醉笔能翻九万枚。"}