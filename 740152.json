{"id":"740152","title":"补巢书屋歌","dynasty":"清","author":"钱梦铃","text":"择居有如鸟择巢，脱彼幽谷迁于乔。我生铩翮频飘飖，西飞燕子东伯劳。初从萧林陟东皋，鹊巢暂作鸠居侨。七年寄迹如萍飘，朅来此地重诛茅。羽谯谯兮尾翛翛，尔室幸免风雨漂。室中有子取鸱枭。漫漫长夜时鸣嗥。两三雏羽犹稚娇，傍母索哺声嗷嗷。老乌觅食暮复朝，俯噣堕芷仰衔苕。卷羽飞渡长江潮，漂泊湖海非游遨。归飞不为惊弓逃，两翼损折难翔翱。缩颈曳尾伏林梢，一枝犹喜稳鹪鹩。君不见羽山文雉中旌旄，弋者挟弹弯乌号，故巢回首牖户抛。又不见西江单鹄摩青霄，撄缴忽坠层云高，故巢回首林木焦。嗟哉两禽具奇毛，祸机窃发徒自招。何如空谷长逍遥，偃仰不用嗟无聊。丹山阿阁让九苞，弗复矫首抟扶摇。噫吁嘻！弗复矫首抟扶摇。"}