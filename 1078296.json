{"id":"1078296","title":"八月十一日次茶陵县入湖南界有感","dynasty":"宋","author":"李纲","text":"忆昔湖南全盛日，郡邑乡村尽充实。连年兵火人烟稀，田野荆榛气萧瑟。我初入境重伤怀，空有山川照旌节。试呼耆老细询问，未语吞声已先咽。自从虏骑犯长沙，巨寇如麻恣驰突。杀人不异犬与羊，至今涧谷犹流血。盗贼纵横尚可避，官吏贪残不可说。挟威倚势甚豺狼，刻削诛求到毫发。父子妻孥不相保，何止肌肤困鞭挞。上户逃移下户死，人口凋零十无八。九重深远那得知，使者宽容失讥察。今朝幸睹汉官仪，愿使斯民再苏活。我闻此语心如摧，平生况有阳城拙。行移州县遣官僚，尽罢科须治奸猾。巨蠹推穷付囹圄，社鼠城狐扫巢穴。削平群盗拊疮痍，报政何须待期月。祖宗德泽感人深，周汉正赖宣光哲。中兴之运期有在，庶以涓微助溟渤。少陵酷爱舂陵行，千古知心有元结。"}