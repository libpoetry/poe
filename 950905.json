{"id":"950905","title":"十一月十五日忽苦舌疡甚不能饮食惫卧一榻戏成","dynasty":"宋","author":"岳珂","text":"君不见东坡昔步虎溪月，夜听溪声广长舌。溪声不断流不枯，此段磊落真丈夫。一生吾伊换喑呜，嗟哉三寸予岂无。公子搢绅陈礼法，枕曲无思噤如蛤。辩士说客谈纵横，叱牛惟解供力耕。尔来更自作奇痛，昼苦吟呻夜妨梦。伏床啜粥犹漓浪，脔肉持将堪底用。太仓受禾三百廛，大官烹羊俱鼎膻。瀛洲给膳称学士，饱食端居今六年。生平元不负此舌，欲办一奇了无说。更憎此舌工负予，乃复累我七尺躯。鸱夷榼载鸬鹚杓，向口低眉辄前却。齿牙助桀复摇落，误杀流涎孤快嚼。仰天大笑绝冠缨，舌兮腹兮谁重轻。"}