{"id":"1079711","title":"陵城歌","dynasty":"宋","author":"吕本中","text":"北风吹沙秋草黄，汉家故陵当路傍。残墓断垄趁风雨，狭径小树行牛羊。当时王子朝未央，飞燕姊弟承龙光。大策已定回朝阳，不知外家诸舅忙。后来变化尤猖狂，佞贤贼莽分行藏。岂知汉运中更长，济阳舍中方赤光。终亦变化随飞扬，何独此地令人伤。人生睹此当自顾，位高金多终此路。君不见五陵佳气且如此，更复何情说丁傅。"}