{"id":"116889","title":"年年歌·年年西风白露天","dynasty":"宋代","author":"张耒","text":"年年西风白露天，烂醉村酿秋池原。今年杜门不复出，为爱我庭风日宽。东西相望两丛竹，正色森森立青玉。朝烟暮雨恣陵夺，翠凤文章终郁郁。石榴新栽果不实，下有萧条冒霜菊。人情虽欲荐我酒，物意岂愿赢君菊。东栏黄葵色贵丽，气压满栏香扑蔌。月桂凄凉何足数，蛛网挂虫窘如束。安能卒岁不改芳，正自荣枯随众木。陶陶吾意方有在，琐琐眼前安足录。朝来默坐有佳思，病去身轻如脱梏。从来北客忘江南，何用登楼伤远目。"}