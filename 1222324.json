{"id":"1222324","title":"捕鱼歌","dynasty":"元","author":"王恽","text":"坞西溪水深及篙，渔户晓集拖轻舠。纵横张网截两涘，挺叉远混惊银鱽。柳阴潜涔深且密，大鱼小鱼争遁逃。须臾合网环深碧，薄掺提纲从掇拾。小鱼骨挂半死生，口颊噞喁无足惜。就中一鱼匪常材，黄金作鳞尾砂赤。泳游本在孟津居，波荡江湖事行役。中涂遇厄梦不神，腾跃舟中有时立。渔郎回艇催归急，几处金盘待鲜食。夕阳澹澹洲渚空，回风潇飒溪神泣。网罟设兮水不深，役物而君戒贪得。古人数罟不入池，以时渔捕须盈尺。今人古道弃如泥，竭泽焚丘意方毕。野人有乐在濠梁，泽畔行吟三叹息。"}