{"id":"70881","title":"木兰花慢·赋红梨花","dynasty":"元代","author":"王恽","text":"爱一枝香雪，几暮雨，洗妆残。尽空谷幽居，佳人寂寞，泪粉兰干。芳姿似嫌雅淡，问谁将、大药驻朱颜。塞上胭脂夜紫，雪边蝴蝶朝寒。风流韵远更清闲。醉眼入惊看。甚底事坡仙，被花热恼，惆怅东兰。细倾玉瓶春酒，待月中、横笛倩云鬟。吹散碧桃千树，尽随流水人间。"}