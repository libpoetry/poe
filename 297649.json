{"id":"297649","title":"六丑·除夕","dynasty":"现代","author":"麦孟华","text":"又凋年黄落，怅玉蕣、流光轻掷。晚阴酿寒，欺人年事急。灯影摇壁。梦堕横塘路，蛤蜊菰叶寄，倦禽羁翼。百年万态趋残夕。灯火沉沉，裙喧向寂。寻常踏歌生忆。况闹蛾欢会，芳讯沉隔。白鸥相识。笑荒江倦客。双桨松花棱，归未得。铜驼梦断消息。恨浮云暗蔽，高楼西北。屠苏薄、祓愁无力。酒醒后、明镜明朝，怕换旧时颜色。林鸦散、马嘶枥陌。向夜阑、移枕看盘烛，幢幢焰碧。"}