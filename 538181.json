{"id":"538181","title":"王明佐北归颇责买山之资因述长句二十四韵凡二百四十言","dynasty":"明","author":"王世贞","text":"王生裂繻后，西行入咸阳。使气平津邸，纵横剧孟场。一朝顿错莫，万事皆摧藏。下客弹蒯铗，群臣和柏梁。方朔饥欲死，次公醒而狂。颇自誇鹦鹉，徒能惜鹔鹴。时时傍黄射，卒卒付阳昌。因尔动秋兴，翻然归故乡。荜门栖倦雀，蓬室掩寒螀。长统无乐志，安仁有悼亡。虚开蒋诩径，谁拜庞公床。床■寒自老，径迹雨仍荒。羞涩囊中玉，牢骚镜里霜。笔花还梦夺，词草欲愁忘。项领早暮变，襟裾岁月长。何人借颜色，何地著文章。昔忝秋卿署，论交燕市傍。眼底互青白，舌在各雌黄。两奇不相下，众咻安得详。微官成弃置，归色斗凄凉。自乏监河粟，难容剡下装。余诚愧公业，尔误许君房。鲋辙沾虽易，蜗涎割更妨。感恩与知己，天地渐茫茫。"}