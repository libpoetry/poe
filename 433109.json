{"id":"433109","title":"和质卿叔六秩述怀诗八首","dynasty":"近现代","author":"殷曰同","text":"忽忽韶光已六旬，前庚辛与后庚辛。昔年共咏采芹客，此日争看扶杖人。兴学培才开觉路，执鞭掌教步芳尘。穷通得失听天命，万卷诗书不厌贫。本是同宗各一乡，渊源家世溯殷王。尊卑有序修新谱，昭穆相当率旧章。谨慎颇能承祖德，是非从不到公堂。功成谢却辛工费，羞涩原来喜阮郎。别君吴下调童蒙，远隔家乡路不通。一载旅苏作犬马，八行归省藉鱼鸿。课余追认真娘墓，酒后闲游天后宫。两访名师孙贡士，怅然未遇想高风。幸赖严亲称健躯，尚能老马作龙驹。坚贞特立真君子，贫贱不移大丈夫。设教培才树正鹄，从公兴学遇妖狐。功名两字寒酸误，讵肯贻议废半途。辛勤酷暑与严寒，但望通明不望官。讵料病魔常作发，多劳慰问保全安。药罐岁岁侵晨煮，医士频频供夜餐。道是三阴成疟疾，一时难以挽狂澜。嗟余经此奈何天，惟望五儿都健全。孰意仲男遽折寿，更伤幼子未随肩。家中昆弟时流涕，帐里爹娘梦不圆。幸有三人威鼎足，而今兰桂满庭前。泾皋提名勉功修，才得安心无隐忧。几次纷争蒙力劝，三年筑室借箸筹。羡君纵酒如彭泽，恨我赋棋不邺侯。况是耆龄犹掌教，乡城往返似川流。愧余孱弱已余生，但愿儿孙早有成。切戒与人争细事，当思各自奋前程。真聋固觉是非少，缄默哪知闷苦增。赢得家庭多乐意，一门蔚起尽聪明。"}