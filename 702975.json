{"id":"702975","title":"越城览胜六首次雪湖韵 登蕺山","dynasty":"明","author":"谢迁","text":"散尽春阴万象融，蕺山高起跨垣墉。戒珠寺古遗荒径，洗砚池深映远空。上界梵钟将入定，小桥角扇尚清风。蓁芜不独兰亭胜，千载斯文感慨同。野寺晴钟出远林，仙家遗迹古犹今。断桥对峙清溪曲，小径斜通绿树阴。望入市门劳企想，坐来丹井动豪吟。卜居便欲从兹始，且共山僧话洗心。溪桥过雨路初乾，步入阳明眼界宽。酒瓮峰回开罨画，羽衣人去剩还丹。青鞋布袜真乘兴，野蔬山肴漫合欢。尘虑顿空留竟日，不知三岛在人间。迤逦冈峦隔市尘，嵯峨台殿集高真。天低象纬先分曙，地接蓬壶独驻春。大府建牙森棨戟，仙坛煮石足荆薪。满前多景真奇绝，老眼于今又一新。"}