{"id":"621662","title":"寄怀李大生","dynasty":"明","author":"郭之奇","text":"地迩人犹遐，形分神无障。宿昔恺敦情，伊我同微尚。杯酒数晨夕，倾沥一披向。不孤应有邻，进取思直上。世网岂能羁，俗情何足量。乐兹气谊真，乃知宇宙旷。时平欣道泰，官閒密交况。胡然岐路悲，惊闻阳关唱。探怀共唏嘘，索居独惆怅。野分使星临，云飞游子望。君行春卉萋，我来秋涛壮。栖栖欲倦游，岁月不相让。暂息尘嚣驰，聊获形骸放。秋意适歌啸，江光随莽浪。溯流淮海间，薄停归帆舫。伊人水之湄，跂予河犹广。蒙密启夕氲，怛忉劳远将。展志驰往篇，缄心询近状。玄素有同昭，孤抗难独偿。词竟巳缅衷，魂梦为俱往。"}