{"id":"1131422","title":"汉老弟寄示雪诗倡和已成轴矣因次韵","dynasty":"宋","author":"虞俦","text":"腊尽冰花堕渺茫，诗来爽气想清扬。润添陇麦知年熟，影浸溪梅见月将。闭户谁能呼白堕，回风却笑舞红妆。小桥梦入南坡路，并辔骑驴赋短章。衡门虽设昼常关，人在琼楼玉宇间。一笑眼青馀老桧，相看头白祇高山。携壶索共梅花醉，著屐扶行竹杖斑。此兴此时吾不忘，倦飞深羡鸟知还。飞洒羞明不肯朝，徘徊待伴未全消。将花著袂元无迹，认柳吹绵别有条。璧月半规开水面，玉龙千丈转山腰。玄冥已自呈三白，青帝何须又一飘。"}