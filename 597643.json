{"id":"597643","title":"夏日新制小车成招苏明府王周二孝廉同舍弟仲季辈并驱如东山会叶尉先生携酒见候因为之一酌而别时返照初凉群峰献秀诸君复乘兴登云壑望风泉临曲水为流觞之会及取山下斋米为粥啜之陶然至暮而还","dynasty":"明","author":"林大春","text":"谁言世路崎，轻车漫复试。东出寅宾门，呼叱皆平地。况复聚群英，兼之集昆季。当年九折驰，今日龙门御。扬镳振山谷，飞茵走童稚。众志欣所同，末俗见仍异。岂意风尘中，萧然见仙尉。长驱为尔留，携壶见真素。高歌动尔归，鞅掌多王事。言归日已移，群峰正初霁。泉声东南来，诸君兴方炽。西山返照凉，云壑微风细。攀跻俯夕阴，临流卧苍翠。恍如登会稽，曲水浮觞觯。为问清齐人，脱粟有真味。呼童煮白石，野火蒸然沸。一饮各倾杯，无殊姜与桂。堪笑天台游，胡麻兆奇会。二女至今誇，畴昔山中趣。"}