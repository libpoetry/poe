{"id":"811953","title":"复州十咏","dynasty":"清","author":"多隆阿","text":"缕缕炊烟起陌头，随风缥缈上城楼。飞鸿渡岭云低就，触浪淘沙水急流。日映荒台千壑冷，霜催古木万峰秋。前生欠得长途债，又自驱车下复州。地志详查记未讹，一州形胜入包罗。山连北界花椒岛，水绕东陲毕里河。户尚淳良污俗少，人敦礼让古风多。年年倘有丰年庆，四野应听击壤歌。随缘寓目尽怡情，缓缓扬鞭计路行。衰柳经秋全绕郭，寒溪如带半围城。乡人淡泊差无竞，古迹流传尚有名。默想今宵天上月，知他还自照西平。浑沦元气足包涵，到处泉流水尽甘。八里荒庄居郭北，十寻古塔建城南。个中应有灵光现，寺内谁将佛果参。灌顶醍醐真梦醒，问渠可也溯龙潭。危崖特立望西东，削壁高延夕照红。苔径今朝馀冷艳，莲泡昔日足香风。人探胜迹精神健，物值深秋色相空。海上扁舟波浪涌，遥遥一叶走孤篷。不须扪葛苦登攀，策马流连万壑间。溪水朝宗归大海，峰峦作势赴横山。村边野老时来去，渚外沙鸥自往还。岛屿周围如片叶，有人指点小舟湾。石枰留迹在山巅，语带荒唐说地仙。老者手谈拈子日，樵人观局烂柯年。小池如鉴澄秋影，天木干云络晚烟。待到夜深明月上，有谁悟彻慧珠圆。混混泉流出小塘，村居父老得其详。因言此水三冬暖，不似人情一味凉。看彼波中凝线绿，知他坎下毓硫黄。每逢胜境留心记，此是辽东第六汤。相逢何必问根苗，搏土为薪记两辽。地下神奇钟石炭，人间货利设煤窑。开山作穴如穿井，引火成炊不采樵。水上轻舟代陆马，扬帆日望海门潮。州城距镇仰山灵，四面峰峦叠翠屏。菊蕊凝香三径老，鲻鱼入韨半街腥。寺中日色偎楼赤，岛外云光射海青。顾氏将军荒冢在，閒寻墓志读碑铭。"}