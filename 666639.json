{"id":"666639","title":"过鲁山禅师故院世传师讲经雨花因题斯句","dynasty":"明","author":"薛蕙","text":"昔闻鲁山子，此地讲经年。长者开精舍，门徒聚法筵。上方回锡杖，高坐发香烟。指点杨枝拂，翻披贝叶编。辩才超正觉，慧照破冥筌。解脱周尘界，光明彻大千。山川震十地，龙象见诸天。梵乐流云下，灵花蔽日悬。我生惟率尔，彼岸转茫然。学道惭馀齿，寻师负宿缘。绳床无虎卧，画壁有虫穿。隙网垂银树，阴苔缀石莲。神灯风已灭，仙镜月空圆。随喜乖三会，含悽向四禅。真乘仍自蔽，疑义竟谁诠。稽首西来意，非公那复传。"}