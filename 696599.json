{"id":"696599","title":"鲤湖三首","dynasty":"明","author":"郑善夫","text":"到此意了了，春湖接未妨。薄云长恋洞，名草不辞香。月色寒侵阁，滩声夜近床。神仙真可学，吾即傲陶唐。铁嶂垂天堑，石门修水关。古松蟠极地，小鸟立惊湍。玉笛何由听，真乘未即安。芝田会心处，漫忆紫金丹。何处遁天韬，烟霄首独搔。山川进奇崛，天地入萧骚。病骨怜芳草，烦心愧白袍。东隅紫气盛，偏薄上仙曹。"}