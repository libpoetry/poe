{"id":"691768","title":"云中曲送人十首","dynasty":"明","author":"李梦阳","text":"壮士驱车出汉关，马头丝络紫金环。莽莽黄云迷代北，凄凄白雾满燕山。季冬饮马长城窟，沙砾飞扬带白骨。榆台岭边闻鬼啼，犹是今年战亡卒。黑帽健儿黄貉裘，匹马追胡紫塞头。相逢不肯通名姓，但称家住古云州。城上黄旗张暮天，元戎宅内鼓阗阗。底是邻悲并巷哭，云州明日是新年。紫水东来入黑河，纥干山下雪花多。小儿拦街吹箴篥，妇人能唱海西歌。白登山寒低朔云，野马黄羊各一群。冒顿曾围汉天子，胡儿惟说李将军。自从虏逼雁门关，汉家四野多空垒。行子遥遥看独戍，桑乾水冰暮沙起。黄毛爱子出打围，昏宿李陵古台下。忽传风火入边城，城中将军夜秣马。战士黄须立道傍，自言曾射左贤王。可怜孤绩无人论，赠与青裘白马郎。北风吹日马毛僵，腰间角弓不可张。逢君莫唱云中曲，腊月云中更断肠。"}