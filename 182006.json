{"id":"182006","title":"丁朱四朋与了叔佩还钱塘道浦江井坑岭赋此诗","dynasty":"宋代","author":"郑刚中","text":"扁舟绝惊涛，芒履陟修岭。跻攀虽小劳，窈窕岂人境。巨石开双关，有道细如绠。其中渐宽虚，阔步随所逞。古木垂嘉阴，一覆馀里顷。寂寂艳出花，沈沈晦龙井。时有飞泉落，喷薄珠玉冷。毛骨皆清凉，反顾发深省。麋鹿闻人声，骇去山之顶。春禽正对弄，决起不留影。岂知道上翁，甚爱幽独景。如何蒙鄙外，一笑不相领。负负出前山，迟疑梦初醒。"}