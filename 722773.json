{"id":"722773","title":"渔家傲 雨后","dynasty":"明末清初","author":"梁清标","text":"小雨才收风谡谡。修篁交响阑干曲。澄湛一泓鸂鶒浴。酣睡足。鸟啼疑傍山家宿。潇洒闲阶桐覆屋。花开花落无拘束。门外任他车马簇。人新沐。鬓云低映窗纱绿。朝霁窥窗三径晓。草堂昼静闻啼鸟。插懂编篱随意好。云自到。落英一任西风扫。啜茗摊书尘事少。开残黄菊寒催早。蚁战蜂围何日了。青门道。回头不满山人笑。文吴中凋谢了。娄江留得西庐老。茗碗香炉人静好。桐阴悄。闲窗摹出山樵稿。词客画师称二妙。蓬莱水浅乾坤小。一带林峦云浩渺。尘事少。卧游似傍龙眠晓。"}