{"id":"1212100","title":"临江见大船宏丽异甚赋贾客乐","dynasty":"元","author":"许有壬","text":"鼓声震荡冯夷宫，帆腹吞饱江天风。长年望云坐长啸，稳驾万斛凌虚空。主人扬州卖盐叟，重楼丹青照窗牖。斗帐香凝画阁深，红日满江犹病酒。钱塘女儿静且姝，臂金盈尺衣六铢。凭阑饭饱观戏鱼，清波照影红芙蕖。江城到处时弥楫，遍买甘鲜穷所悦。千里携家任去留，一生为客无离别。敦农抑商昧远计，遂使素封轻得意。握筹狡狯俯承命，危坐咄嗟收厚利。田庐彫敝君知否，终岁勤劳莫糊口。夏税未了秋税来，三十六策惟有走。"}