{"id":"180399","title":"送杨嗣清国录出倅广汉","dynasty":"宋代","author":"李流谦","text":"岱宗峥嵘乃为岳，丈夫可不志特达。平生论人每如此，杨子入眼吁为愕。清班突见颀而长，开口四坐薄晓霜。自言磈磊不可茹，正须一吐空肝肠。太学黄虀了残业，又携束书去挈挈。偃戟韬戈吾已衰，快刀斫案子甚决。古人作事令人惊，今人岂不如古人。折枝要是不为尔，长剑在手无蛟鲸。杨子杨子吾所许，举杯酌君肝胆露。期君直到黄发时，无使英名一尘污。"}