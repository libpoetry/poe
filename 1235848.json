{"id":"1235848","title":"游三茅华阳诸洞","dynasty":"元","author":"宋无","text":"冠带寒星帔剪霞，步虚去宴玉宸家。醉归却跨青鸾下，冲落碧桃无数花。玉案清香彻夜焚，紫烟成盖覆茅君。数声金磬秋坛霁，敲碎遥天一缕云。书满琅函秘不开，云窗雾阁锁青苔。门前白鹿将麑过，定是避秦人引来。淡染云霞五色衣，杏坛朝罢对花披。洞中养只千年鹤，长被仙人来借骑。"}