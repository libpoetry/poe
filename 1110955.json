{"id":"1110955","title":"次子有闻捷韵四首","dynasty":"宋","author":"朱熹","text":"神州荆棘欲成林，霜露凄凉感圣心。故老几人今好在，壶浆争听鼓鼙音。杀气先归江上林，貔貅百万想同心。明朝灭尽天骄子，南北东西尽好音。孤臣残疾卧空林，不奈忧时一寸心。谁遣捷书来荜户，真同百蛰听雷音。胡命须臾兔走林，骄豪无复向来心。莫烦王旅追穷寇，鹤唳风声尽好音。"}