{"id":"609121","title":"奉使周藩发都亭作","dynasty":"明","author":"区大相","text":"帝宠下宸旒，臣才忝国猷。万年周带砺，千叶汉王侯。委佩辞丹陛，张旃动彩辀。再持封节出，频作使车游。根本宜先重，闾阎足隐忧。三时方亢旱，四海尚诛求。节去梅犹夏，时祲麦不秋。国章行展礼，民瘼在咨诹。嵩洛为邦翰，燕云护帝州。周南聊问俗，蓟北始鸣驺。冠盖趋梁苑，山川览宋丘。曳裾惭上客，授简愧名流。祖席薰风接，皇恩湛露稠。待看四牡入，非复侣枚邹。"}