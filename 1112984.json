{"id":"1112984","title":"坚所生母李氏安人挽词五首","dynasty":"宋","author":"张纲","text":"仙李移根远，夭桃表庆长。九重颁象服，三世奉萱堂。尚想慈祥性，难追淡靓妆。眼酸生怕哭，双泪忽淋浪。四德腾芳早，三乘悟性空。清修忘俗累，勤俭肃家风。舞镜鸾悲影，飞花雨泣丛。愁情无处著，半入梦魂中。旧约余偕老，分违汝忽先。有怀中馈阙，无憾母仪全。望断送归路，衷缠垂尽年。何当卜同穴，相与伴愁烟。七帙开逾半，孤芳散若飘。可怜频举案，那复记吹箫。翠幌浮埃积，熏炉旧炷消。如何寄怀抱，细雨夜萧萧。"}