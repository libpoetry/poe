{"id":"203001","title":"八月一日·淮天过尽入吴渠","dynasty":"宋代","author":"蔡襄","text":"淮天过尽入吴渠，兰亭晚日光疏疏。金桃傅粉好颜色，绿醽泛滟深车渠。觥巡屡卷明星出，花翘零落随衣裾。幺弦不动凝古意，春容浅破长眉舒。庭院帘帷一齐下，红蜡阴沈霜满瓦。鸡头软热七月终，举手分传玉盈把。席前碧瓮覆瑶浆，一秋愁泪风前洒。云中宝晕万重高，付与轻绡藏冰麝。孤城寒柝夜迢遥，谁道刘郎有天马。归来却问东海桑，海浪漫漫彩虹挂。红丝萦脍晓刀鸣，双龙笑断梦中惊。莫将团扇掩尘匣，曾障清歌十数声。"}