{"id":"682100","title":"峨眉仙人寄昆岑诗五首","dynasty":"明","author":"万世尊","text":"谪向人间仅一周，而今限满恐难留。清虚有约无相负，好觅当年范蠡舟。业风吹破进贤冠，生死关头著脚难。六百年来今一遇，莫将大事等闲看。浪游生死岂男儿，教外真传别有师。富贵神仙君两得，尚牵缰锁恋狂痴。难将蟒玉拒无常，勋业终归上一方。欲问后来神妙处，碧天齐拥紫金光。颁来法旨不容违，仙律森严敢泄机。楚水吴山相共聚，与君同跨片霞飞。"}