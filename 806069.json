{"id":"806069","title":"贺新郎二十首 其十一","dynasty":"清","author":"李慈铭","text":"烛下有如月。又当筵、倚衿吴语，暗香初接。一样秋人缠绵意，分手俄成愁绝。记隔夜、瑶笙吹彻。花叶团圞屏录曲，更金尊、互劝歌回雪。双袖底，酒痕热。同看莺燕开帘出，蓦回头。红菱照眼，玉枝先折。犹有蛾眉留人住，为我明珠承睫。只一霎、温存须惜。典尽貂裘那作计，恐人间、容易芳华歇。休更忆，北邻笛。"}