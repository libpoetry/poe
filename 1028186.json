{"id":"1028186","title":"读范吏部三高祠堂记","dynasty":"宋","author":"楼钥","text":"三高之风天与高，三高之灵或可招。小山以后无此作，具区笠泽空寥寥。几从垂虹荡双桨，寓目沧浪独怊怅。笔端不倒三峡流，欲遽招之恐长往。前身陶朱今董狐，襟抱磊落吞江湖。瑰词三章妙天下，大书深刻江之隅。我来诵诗凛生气，若有人兮在江水。扁舟独钓脍鲈鱼，茶灶笔床归甫里。先生固是丘壑人，只今方迫功与名。谢公捉鼻恐未免，便看林薮生风云。他年事业满彝鼎，乞身归来坐佳境。不嫌俗士三斗尘，容我渔蓑理烟艇。"}