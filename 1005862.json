{"id":"1005862","title":"春雪","dynasty":"宋","author":"舒岳祥","text":"去年腊雪已四白，五白六白农夫愁。麦苗冻熟锄不得，菜心僵死何时抽。常年梅花已烂漫，今者乾没如拘囚。枯枝尚黏红豆绿，细蕊初作苍蝇头。纷纷黄雀狡于鼠，穷阎有粟争呼取。老鸢自作攫肉谋，空屋狐狸夜相聚。呜呼狐狸有屋尔得居，室中居人今在无。或言白骨如白雪，雪亦有仁遮白骨。"}