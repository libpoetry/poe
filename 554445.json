{"id":"554445","title":"还乡行","dynasty":"明","author":"胡俨","text":"束书辞玉京，乘传发彩舟。抗手别知己，谢病归林丘。春日初暄时雨霁，冉冉杨花芳草细。万里沧波赴海长，一点青山与天际。回首蓬莱隔帝乡，深怀恩遇非寻常。九重金阙空遗梦，一寸丹心祇自伤。忝窃荣名四十年，素餐无补亦徒然。野人只知芹子美，菲薄难登白玉筵。自从卧病心如水，却爱归来花满川。入门童稚牵衣喜，一一从前问乡里。少者添丁壮者衰，老者丘荒多已矣。山川不改色，松竹应如故。卜筑向林泉，履道安吾素。桓荣漫言稽古力，杜甫莫叹儒冠误。玉笥峰，金牛步，青鞋布袜苍苔路。"}