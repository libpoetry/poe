{"id":"663257","title":"显陵五章送严介溪宗伯","dynasty":"明","author":"边贡","text":"于穆献考，睿哲维则。宅兹郢方，以莅王国。笃生我后，膺符受历。奕世丕承，下土是式。滔滔江汉，翼轸之墟。我后龙翔，奄正中区。诞基骏命，聿绍鸿图。赫赫明明，肇阐徽谟。帝念孝思，继序不忘。位号既崇，复我天常。有严新庙，祠礿烝尝。是典是彝，诞告多方。乃命司空，伐石京师。郁郁我陵，大建厥规。载经载营，竹花卜釐。立极考度，备物多仪。帝属其文，经纬七曜。贞观崇封，勒我纯孝。亿万斯年，汤孙是诏。天人肃肃，卫兹隧道。"}