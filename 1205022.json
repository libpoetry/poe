{"id":"1205022","title":"桂枝香 杨润之得家书","dynasty":"元","author":"吴景奎","text":"霜凝翠阁。谩独剪灯花，斜照罗幕。点检芳心旧事，几多成错。清愁正尔无聊赖，听梅花、数声残角。小窗风细，虚檐月转，怎禁寥寞。笑鬓底、年华老却。问前度刘郎，何处重约。流水桃花，别后几番开落。吾庐三径归来好，任缁尘暗迷京索。凤台人远，雁书频寄，喜占乌鹊。"}