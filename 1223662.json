{"id":"1223662","title":"送汪希道入都","dynasty":"元","author":"陈栎","text":"行行触秋暑，勇往观国光。修途或濡滞，一瞬北风凉。不仕馀十年，养亲灶罕炀。将谒吏部选，寸禄愿少偿。庶略助甘旨，赎其不遑将。不仕果何因，宪幕尝翱翔。驱驰海南北，讯狱主慈祥。诖误陷贼党，诘问加精详。活千七百人，解纵还善良。几以失出谴，究竟靡滥臧。久之天日开，岁月坐荒荒。濂溪范参父，议狱俱慨慷。杀人求媚人，毋乃欺穹苍。活千人有封，君后必当昌。安得当吾世，而不蒙荐扬。当路愿鉴之，萱草癯北堂。俾得早言归，为养及寿康。临期重丁宁，白云遥在望。"}