{"id":"677056","title":"次韵荅子将见招","dynasty":"明","author":"李流芳","text":"平生事汗漫，游迹纷难纪。临老负春期，戢足守穷理。西湖二月天，啼鴂唤人起。六桥泫花露，两堤夹锦水。有时山出云，墨花泼素纸。篷艇尽日牵，藜杖终朝倚。爱山谁如予，爱画谁如子。会当凌烟霄，暂尔混尘市。相期刷羽翰，孰肯护疮疻。我老甘放废，鸡肋如脱屣。看子意峥嵘，犹思角旗垒。要之胸怀真，掇皮终见髓。古来功名人，可怜浪生死。悠悠风波中，吾道有涯涘。未敢妄呈身，庶以惩刖趾。宁为不材樗，勿羡成蹊李。子书前月来，誇以湖山美。子方务内观，老圃将窃比。荷锄登秋畦，释此当安徙。垒石或栽花，所谓聊复尔。待子买山深，相携白云里。西湖如沸羹，岂以此易彼。"}