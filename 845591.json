{"id":"845591","title":"真宗封禅四首 其三 十二时慢","dynasty":"宋","author":"无名氏","text":"圣明代，海县澄清。惠化洽寰瀛。时康岁足，治定功成。遐迩贺升平。嘉坛上，昭事神灵。荐明诚。报本禅云亭。俎豆列牺牲。宸心蠲洁，明德荐惟馨。纪鸿名。千载播天声。燔柴毕，云罕回仙仗，庆銮辂还京。八神扈跸，四隩来庭。嘉气覆重城。殊常礼，旷古难行。遇文明。仁恩苏品汇，沛泽被簪缨。祥符锡祚，武库永销兵。育群生。景运保千龄。"}