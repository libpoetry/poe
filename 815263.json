{"id":"815263","title":"送江杏村还莆田","dynasty":"清","author":"胡思敬","text":"江郎鬓发垂垂白，一伏青蒲便挂冠。大道黄尘驰羽盖，长门秋雨赋齐纨。酒边骂坐须如磔，梦里朝天涕亦寒。欲补谏书成野史，墨池馀沈起波澜。归卧柴桑种秫田，东华回首泪潸然。九乌未落惊弓堕，一鹗孤飞愧瓦全。遗献待寻晞发集，朗吟遥盼浣花笺。他时幸践还山约，迟汝同烹第六泉。"}