{"id":"660483","title":"和两峰怀西湖之作","dynasty":"明","author":"谢迁","text":"武林城西山绕湖，湖山曾驻南宋都。偏安风景已陈迹，只今一统归皇图。太平胜槩画图里，杨柳风轻杏花雨。苏堤虹卧联六桥，歌吹声中纷士女。孤山雪后寒梅香，岳坟愁怨啼黄鸯。湖山主人远分阃，两峰回首思茫茫。吾生久已辞金马，幽怀每在孤山下。湖船唱和待公归，我愿低头拜东野。"}