{"id":"1122161","title":"新春词","dynasty":"宋","author":"郑獬","text":"春色应随步辇还，珠旒玉几照龙颜。紫云殿下朝元罢，便领东风到世间。春风细拂绿波长，初过层城渡建章。草色未迎雕辇翠，柳梢先学赭衣黄。晴晖散入凤凰楼，一桁朱帘不下钩。汉殿斗簪双彩燕，并和春色上钗头。小池春破玉玲珑，声触帘钩渐好风。閒绕栏干掐花树，春痕已著半梢红。"}