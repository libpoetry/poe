{"id":"743687","title":"同杨明府拟作登端州东门浮屠诗","dynasty":"清","author":"黎简","text":"南出福字堂，东赴丰乐堤。马首立突兀，阴到龟峰西。初若入地窟，将次盘天梯。仰高眼酸黑，忍冻南雾迷。蜗螺渐逼窄，顶踵相攀跻。浩然诸天宽，始见千峰低。牂牁五千里，蠕蠕悬白霓。苍梧一点烟，昆仑但丸泥。西风中原外，秋色来萋萋。寒峡束百粤，其下巢蛟鲵。何年倚天剑，一划分沟蹊。遂令万古流，忿怒争排挤。大地莽牢落，半空留笑啼。迢遥后人心，境在感亦齐。"}