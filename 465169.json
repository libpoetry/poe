{"id":"465169","title":"贺新凉 题画，一美人把卷蕉荫","dynasty":"当代","author":"梅际郇","text":"绿缛深苔院。画帘垂、凉蝉欲歇，午风吹软。碧唾鸳茸粘雁柱，一一雕阑抚遍。怪向午、纹纱犹暗。石浪蕉云同涨雨，是夜来、绿蜡舒新卷。无俚甚，罢拈线。年来未理伤春卷。记题红、西陵松翠，惹人心眼。机上回文尘涴久，不管芳襟凉怨。挂素壁、湘弦濡漫。曾奏双栖连理曲，说玉台、要令神仙羡。灯上了，和他看。"}