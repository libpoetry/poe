{"id":"489837","title":"赠刘宗永","dynasty":"明","author":"袁华","text":"曹魏制墨推韦氏，后来独数南唐李。李家父子艺绝伦，徙居歙岭由易水。胶煮鹿角松花烟，剑脊小饼双龙骞。坚能削木黑点漆，好事宝藏今尚传。蒲潘郭叶宋诸子，姓名班班书墨史。近代西江朱万初，龙香上贡奎章里。嗟予老病卧山林，时磨破砚临来禽。清晨有客叩户入，手抱豹囊操楚音。自言家本庐陵住，金粟冈头钓游处。南穷五岭北燕然，澒洞风尘未能去。少年结客轻公侯，五陵豪侠同追游。黄金散尽黑貂敝，空馀老气横高秋。却埽烟煤开瓮牖，梣汁和胶审时候。丹砂紫沈脑麝金，万杵春雷鸣铁臼。一螺玄玉瑩无瑕，时时抱送文章家。得钱酤酒开小口，醉蹋明月欹乌纱。我闻此语重感慨，兵后高门几家在。绣衣纨裤走乱离，无术终填沟壑内。只今车马四海同，大船挝鼓扬轻篷。西溯宫亭过章水，投老还乡谁似公。"}