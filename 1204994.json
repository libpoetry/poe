{"id":"1204994","title":"摸鱼儿 送周君崇录判","dynasty":"元","author":"吴存","text":"淡津桥、两池春水，多情偏写人影。冰姿玉质梅花骨，谁似此君清整。秋兔颖。似百炼吴钩，气挟风霜冷。光芒炯炯。小试神锋，蛟奔蜃走，彭蠡湛千顷。芝山下，三世甘棠旧境。春风重绿相映。缇屏昼战声华接，还羡纠曹名盛。风力劲。想御此、泠然径上蓬莱顶。城烟楚暝。怕别后怀人，登楼无柰，天阔暮江永。"}