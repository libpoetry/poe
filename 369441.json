{"id":"369441","title":"金缕曲·故里春深矣","dynasty":"清代","author":"杨葆光","text":"故里春深矣。便轻抛、金焦北固，涉江来此。一棹涟漪浑不定，朝雾轻笼谷水。有白露、双双飞起。只道先生归去也，笑天涯、依旧风尘耳。番舶远，碧空里。镫边试纪尚书事。数当时、庞眉老友，几场浓醉。树木平泉无恙在，珍重缣零纸碎。何处问、兰亭萧寺。子弟乌衣勤守缺，动无端、怀古苍茫意。禁不得，感时泪。"}