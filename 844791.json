{"id":"844791","title":"元宵三首","dynasty":"清末民国初","author":"曹家达","text":"作客萧湘夜，光阴又隔年。如何天上月，还向别时圆。春水杳然去，早花空自怜。谁家凝望久，更静未成眠。沧海飘萍去，微尘浩劫更。迦陵期共命，断竹怨孤生。多事飞天镜，来窥不夜城。相闻惟爆竹，都作别离声。富贵倘来物，何年爇冷灰。夕阴连野草，春恨满江梅。灯市银花减，桥门铁锁开。遥怜儿女忆，旧意重徘徊。"}