{"id":"789606","title":"金缕曲  云间感旧","dynasty":"清","author":"张景祁","text":"不见西湖柳。但濛濛、吹来絮影，似无还有。点点愁心黏不住，却把愁根种就。早池面、青萍如绣。絮自分飞萍自聚，便漂流终有相逢候。身世感，几回首。茸城作客飘零久。记当初、菱塘散发，药阑携手。水盼兰情无限意，只在镫前扇后。剩清月、照人依旧。堠火乡关尘梦警，唱刀环何日归来又。离思苦，况无酒。"}