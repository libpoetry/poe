{"id":"685487","title":"送林坦之垂之兄弟上春官二首","dynasty":"明","author":"邓云霄","text":"据地酣歌笑四豪，诗情酒态忆吾曹。坐来夜雨衙斋冷，望去春风马首高。白眼未清游侠骨，朱弦宁向众人操。燕台重价需千里，莫问囊中金错刀。旅食西风几问津，丈夫行李未全贫。怀来白壁聊披褐，袖有苍精岂傍人。痛饮且歌燕市筑，振衣休染洛京尘。安危异日须吾辈，折得名花不当春。"}