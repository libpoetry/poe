{"id":"180398","title":"送仲明赴举","dynasty":"宋代","author":"李流谦","text":"进退士所重，视天为鼓钲。采薇北山曲，濯足南涧滨。高风岂不伟，奈何万苍黔。道可济天下，不必丘园尊。先生一世士，抱宝三家村。蚤日湖海兴，搅须见霜根。我尝叹洄洑，再拜愿有言。钓鱼须远去，沮洳无鲸鲲。北风折群木，严驾夙在门。万里著掌间，一舸气已吞。岷峨赖君重，努力答山灵。造物饱阅骏，眼未见此人。小却犹玉堂，尚堪托斯文。贱子惜此别，赠送惭空樽。唯有清夜梦，相逐东南奔。"}