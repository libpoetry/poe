{"id":"942228","title":"适安惠糟蟹新酒","dynasty":"宋","author":"陈起","text":"伟哉无肠公，横行占江湖。几欲肆其雄，上山攫于菟。无端四五辈，怀椒寻酒垆。枕藉糟丘下，醉魂呼不苏。尚想横戈勇，胸次与世殊。开怀风味佳，大丹液膏腴。此宝君所储，何为贻老夫。曲生挟之前，烂然陈座隅。当其左持螯，不知竭此壶。酩酊无何乡，轩冕不关渠。东望歌老饕，前溪梅影疏。"}