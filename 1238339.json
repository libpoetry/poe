{"id":"1238339","title":"贾浪仙骑驴图","dynasty":"元末明初","author":"王冕","text":"雪花打帽风搅须，宽衣破靴骑蹇驴。先生自是山泽臞，瘦名之传岂为虚？穷吟苦思不觉老，知音幸遇韩京兆。至今长安诸小儿，拍手犹能为君道。清声千古在世间，好诗句句誇浪仙。我恨后生五百年，不得抵掌谈微玄。形骸孤陋向岩壑，竹冠草衣空卓荦。披图挹之嗟寂寞，断桥流水梅花落。"}