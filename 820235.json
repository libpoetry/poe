{"id":"820235","title":"念奴娇  忆李姬","dynasty":"清末近现代初","author":"朱青长","text":"锦江重到，访孤坟荒草，模糊村路。溪上人家依旧是，杨柳河桥门户。一树缨花，三间茅屋，那日同伊去。只今寻问，十年成了今古。空见乱冢累累，寒烟羃羃，此恨无天补。应记当时伤心泪，酸裹著断人肠语。算到今朝，玉环绕指，是那家儿女。情天浩大，许君重證鸳谱。"}