{"id":"504661","title":"八月三日游方广洞天留题纪实望仙台与洞天相对乃前山也","dynasty":"明","author":"郑潜","text":"循源入苍山，乘风蹑云栈。石门境方幽，洞天路疑断。杰阁撑岩空，危阑倚云半。络石藤为罗，攀崖竹垂缆。龙树春长荣，羊谷迹未漫。冰帘挂晴昼，飞步惊童丱。天瓢注龙尾，足以苏旱暵。我来当清秋，况得游览伴。篮舆念民力，铁杖契禅观。平生泉石兴，庶儗毛骨换。会登望仙台，松巢翠华幔。"}