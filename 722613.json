{"id":"722613","title":"南歌子  五首","dynasty":"明末清初","author":"屈大均","text":"耳坠双珠重，眉拖半月长。未笑口生香。更簪花一朵，断人肠。额暖装貂鼠，头高作凤凰。珠翠染花香。却嫌人说道，似吴娘。屐齿沉香结，钗头小凤毛。鬟湿桂花膏。半妆犹未就，弄檀槽。雪粉荼蘼制，花梳茉莉装。衣更尽情香。消魂犹未了，向平康。珠泪成红豆，香心作彩云。更用好花薰。倩谁遥寄去，桂林君。"}