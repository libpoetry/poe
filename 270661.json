{"id":"270661","title":"金菊对芙蓉·老矣陈琳","dynasty":"清代","author":"宋荦","text":"老矣陈琳，悲哉宋玉，披襟共此清秋。恰重阳又到，载酒楼头。君言计日江南去，看霜林、橘柚如毬。未成分手，偏宜对菊，醉发狂讴。鼓枻漫逐河流。有萧娘窈窕，潜贮商丘。问故乡虽好，可否同游。天涯况未销烽燧，罨画溪、莫说寻幽。好将彩笔，登台赋雪，一笑淹留。"}