{"id":"1063816","title":"次韵游石霜","dynasty":"宋","author":"释德洪","text":"霜华旧游秋正深，涧风落日寒蝉吟。敛眸默数曾到处，笑看碧烟浮水沉。朅来大旆为山至，山绾烟鬟三十二。当时老宿契新丰，坐令衲子如云萃。眼前无复见此公，叹息丛林扫地空。空馀楼殿出云雨，涂金涧碧光岩丛。卧听松风难比拟，个中偈句谁宗旨。赖公摹写入新诗，公不作诗山愧耻。"}