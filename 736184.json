{"id":"736184","title":"文漪斋中见示新诗","dynasty":"清","author":"冯廷櫆","text":"我行四海求朋侪，冷丝枯木谁与偕。相知还是故乡客，春风拂帽过高斋。眼明乍见新诗卷，纵观渺渺无津涯。太古遗音久坠地，后之作者沦优俳。山鬼啸风虫号野，正画兀兀疑阴霾。就中意思萧索极，偶一噍咀如枯荄。郊岛苦寒温李侩，是谁倡此为厉阶。我欲奋笔指其谬，惜以事役无好怀。髯卿挺起清渊尾，诗与渊水争清佳。词源蓄泄昆仑窟，余波悬注江河淮。冥搜汉魏晋唐宋，阅年十度更檀槐。句遒语老功力到，如此大笔堪磨崖。文士结习世未化，凭愚护短相睽乖。我今怀响涩欲废，牛铎喜与黄钟谐。一弹再鼓有余韵，檐外好鸟鸣喈喈。"}