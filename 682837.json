{"id":"682837","title":"张井泉诞日","dynasty":"明","author":"区越","text":"东阁留诗墨未乾，今冬寒似去冬寒。烘炉莫放山瓶小，冻雨犹凝褐袖宽。坐客玄谈仙鹤侣，兰花紫结瑞香团。重来更有新春帖，凭仗东风送入门。玉斝絪缊秋露白，彩毫挥洒墨花寒。东君降席西宾上。诗格森严酒量宽。旭日宠临千福介，绮筵供帐百花团。看君千载何须祝，青鸟西来正入门。有花有酒惟须月，无褐无衣幸过冬。候暖何时还凛烈，望圆今日尚朦胧。白头青鬓聊相乐，市唱山歌自不同。酒盏不停光景在，阴晴谁复问天公。"}