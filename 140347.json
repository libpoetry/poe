{"id":"140347","title":"次韵西叔兄日食地震诗","dynasty":"宋代","author":"魏了翁","text":"正月太阳食，六月阴萋萋。利沔阶成间，桑土为涂泥。破山覆桥阁，灌城坏河堤。蜀地五六震，积潦伤农畦。梓州暑尤异，我兴看朝隮。出逢七十翁，履敝衣无绨。前行为余言，老夫齿含齯。阅事亦已多，近闻何乖睽。去年大官括隐户，父詈子诅妻悲啼。大官深居那得闻，小吏鼻息干云蜺。今年得少休，经风苦凄凄。番军袭江淮，将士惊噬脐。四方靡所寄，容身仅坤倪。灾异又如此，宁保梁益西。太守闻此言，惕如履征鼙。又见广文诗，口呿心沈迷。力能得为仅千里，滔滔四少皆余黎。"}