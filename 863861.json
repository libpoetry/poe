{"id":"863861","title":"寄题陕府南溪兼简孙何兄弟","dynasty":"宋","author":"王禹称","text":"申湖在陕服，自昔名所重。许昌遗唐律，人口尚传诵。旧迹固蓁莽，胜概犹出众。前年谪商于，过此方忧恐。无暇濯溪泉，恻恻心甚痛。量移还恩宥，方寸稍放纵。故人孙汉公，勤恳事迎送。柅车得三宿，延我入溪洞。春残尚有蝶，夏首始见蝀。朱樱实颇繁，黄鸟声亦哢。地幽接府署，亭高瞰村垄。萦砌水逶迤，入檐山巃嵷。鲤翻自跃金，蜗曳烧馀汞。石危君子介，昏乱小人勇。虚凉集鸥鹭，爽垲无蚊蠓。芰叶巧如剪，萍根密非种。径苔自斑驳，岸草互蓊菶。官酝绿开瓶，时果青出笼。醉中猛别后，依约似一梦。唯愁当要路，时复栖阘茸。解梁虽近山，硗埆费耕墥。常风有盬南，日夕尘塕埲。云泉既辽远，草树非秀耸。况兹炎蒸月，絷缚何所动。缅怀八龙会，南溪与谁共。棣萼本多才，甘棠应少讼。枕簟与琴书，鸰原聊自奉。篇章取李杜，讲贯本姬孔。古文阅韩柳，特策开晁董。清吹席上来，当暑闭冰冻。菱脆擘琼枝，瓜甘浮蜜筒。气秋绿筱战，露晓圆荷捧。照湖小贺监，溪堂轻马总。此景且不同，此怀可长恸。平生好泉石，况复官散冗。近闻田紫微，涟水许就俸。援例苟得请，申湖当入用。终老占溪居，卧看秋泉涌。"}