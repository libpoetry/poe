{"id":"1230418","title":"赵仲穆秋山访友图","dynasty":"元","author":"柯九思","text":"万壑寒萧森，千章树苍老。溪锦新织成，云文初脱稿。茅屋倚幽丛，鹿麋卧深草。呼童扫绿苔，晏坐听黄鸟。江山如有情，展卷舒怀抱。囊琴为寻幽，不辞涉深窅。疏林间红叶，远远出山杪。烟霭互吐吞，恍若笼轻缟。从来赵王孙，胸次有三岛。置之青玉几，云雾时旋绕。变幻为虎踞，光怪凝龙矫。只此一洞天，愈探愈不了。山形虽浑成，石貌实妍巧。宛然山阴游，万状难分晓。骨力故清奇，因知得名早。"}