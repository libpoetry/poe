{"id":"623189","title":"读白玉蟾修仙辨惑诸论漫述四篇 其一","dynasty":"明","author":"郭之奇","text":"手搏日月光，心握鸿濛气。偶来橐籥閒，细看炉鼎沸。形亦无所拘，神亦无所畏。将寻复命丝，宜识归根纬。守虚露白宫，养静滋玄汇。先除六贼膻，徐酌五行味。始知众妙门，当前毋我讳。天为万物尊，人本一身贵。华池孕紫芝，金粟萌丹卉。此中真一田，旦夕宜滋溉。大道古无名，九流今若猬。黄庭百万言，片言或可既。长生应自得，不死从谁乞。千载玉蟾翁，顾我遥相谓。"}