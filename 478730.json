{"id":"478730","title":"秦淮歌送陈文振","dynasty":"明","author":"史鉴","text":"停君金叵罗，听我秦淮歌。长江西来几千里，沿洄直入台城里。浮青荡绿南北流，至今犹号秦淮水。秦淮之水能容舟，秦淮之上花满楼。美人捲帘垂玉钩，太白仙人清夜游，酒酣乘月往石头。棹歌渡淮水，倒披紫绮裘。英风撼五岳，豪气溢九州。迩来四千四百九十五甲子，无人继此移山倒海之风流。水光依然月如故，断云零落令人愁。岂无清歌与美酒，与子碌碌诚堪羞。我歌秦淮歌，送君秦淮去。城西酒楼在何处，主人今非旧孙楚，且须痛饮歌达曙。达曙歌，醉方寝。笑压吴姬股为枕，满身模糊覆宫锦。明年我亦泛秦淮，手解金龟就君饮。"}