{"id":"830733","title":"廉家荆浩画松峦山水障子樊山作长歌余亦继和","dynasty":"清末民国初","author":"沈曾植","text":"画中看画画非画，高堂飒沓风云开。九百年前冥漠人，鸦叉招得精魂来。建标峰如巨灵擘，直干松自秦时栽。天绅大瀑透空下，彼岂胸臆填风雷。磥磥磕磕崒中怒，耳鸣恍忽惊涛催。悬知松根攫危石，石下定有龙湫洄。满盈之动岂无日，骊珠夜窃何为哉。荆浩北人山北性，清秀不与王维侪。亦掀思训拨昭道，忍将金碧污巅崖。纯全山水大冬气，闭隐道与希夷偕。汹汹五季人相食，厉有怜王僧话灰。战尘飞不到萧寺，吴笔项墨随涂揩。真形太行接恒岳，冥寄桃源及天台。风云所通径路绝，若有人兮宅崔嵬。固知图画意未尽，上方气已通蓬莱。十年江湖困卑湿，董生平远非余怀。长安岂知日同远，岱宗政恐山其颓。乾坤干戈身老病，青鞋布袜行靡阶。投林甘寝幻思梦，梦身化作松根苔。"}