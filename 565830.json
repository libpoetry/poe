{"id":"565830","title":"游兰亭觅王右军辈四十君流觞处一首","dynasty":"明","author":"黄省曾","text":"晋家上巳修禊筵，高会兰亭曲水边。流觞取醉惜红日，四十一公情快然。长湖高岭各游目，寄傲林丘成好篇。当时俯仰巳陈迹，一日潇洒今千年。镜湖五月开紫莲，寻幽独扣清风舷。泠泠万籁吹远天，青山碧水争蜿蜒。云中飞盖弄芳霭，柳下携壶坐绿烟。行行披草拂残碣，寂寂看花怀昔贤。石桥东跨古流水，酌之聊以怡心颜。归来明月待兰渚，照我知章酣醉眠。"}