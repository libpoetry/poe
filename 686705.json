{"id":"686705","title":"感事八首","dynasty":"明","author":"边贡","text":"天山戎马本天骄，入贡能轻道路遥。底事内兵翻作乱，祸胎疑自武宗朝。一自甘州杀宪臣，国家纲纪似秋尘。各边声势元相倚，缓急谁为死力人。代郡城中十万家，膏粱珠翠甚繁华。兵残火烈须臾事，女哭男啼亦可嗟。宣府云中五日程，朱门王子白衣行。回头却向西山哭，玉眷金昆知死生。诸将邀勋各逞能，边军反侧寝还兴。抚哺休誇桂元帅，绥来还有蔡中丞。紫荆西望白云山，腹里云中指顾间。好降丝纶促诸将，急操兵马备三关。城中金鼓昼逄逄，城上高悬首级双。二十四家同日死，自今休更说招降。白日城门四不开，就中情状颇难猜。乘时早定安边计，只恐春深牧马来。"}