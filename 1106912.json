{"id":"1106912","title":"留别仲咸","dynasty":"宋","author":"王禹称","text":"二年商岭赖知音，惜别难藏泪满襟。头白忽抛攀桂伴，道消休话拔茅心。科名偶得同年分，交契都因谪宦深。唱和诗章收拾取，两家留与子孙吟。世网婴缠不自由，可怜匏系又萍流。忽从清洛南边郡，移向黄河北岸州。命薄我甘闲副使，道孤君是假诸侯。解梁去此无多地，时寄新诗慰客愁。"}