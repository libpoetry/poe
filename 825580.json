{"id":"825580","title":"江阴赵焕文茂才殉节纪书后","dynasty":"清末近现代初","author":"郑孝胥","text":"天下行同伦，中国本无患。贼臣倡犯上，举世乃好乱。排满实邪说，不义岂尊汉。斯民既趋利，倒戈复何惮。能发不能收，瓦解变愈幻。人人怀异志，所务在争纂。神州遂陆沈，深谷化高岸。名教益扫地，丈夫殊可贱。伟哉赵茂才，一死定众眩。夷狄犹有君，诸夏竟俱叛。行天揭日月，顺逆所必辨。薄俗诬大同，相率入焦烂。纲常彼何罪，小康足为善。老夫虽遗民，未死火在炭。救民诚吾责，卫道待义战。"}