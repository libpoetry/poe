{"id":"698065","title":"和思抑韵","dynasty":"明","author":"钟芳","text":"清曹元自少拘牵，静掩重扉检故编。夜永短檠销烛泪，日高新火动榆烟。春连四际江山好，人共一轩花鸟便。芹曝何曾裨尺寸，只将丰稔祝尧天。刚肠不受百柔牵，今古兴亡手自编。洗髓元无丹灶术，照书旧有杖藜烟。醉依南斗皇风阔，坦向东溟腹笥便。万事只堪供一噱，不须搔首问苍天。柳外离旌渐觉遥，旅魂寥落为君销。贤科甲乙联双翮，世路升天共一条。纶綍新从天上召，佩环重合殿东朝。祠曹好是如邮舍，藉此阶梯荐紫霄。"}