{"id":"1118714","title":"雪后龟堂独坐四首","dynasty":"宋","author":"陆游","text":"丈夫自重如拱璧，安用人看一钱直。箪食豆羹不虚受，富贵那可从人得。读书万卷行愧心，幽有鬼神为君惜。龟堂乐处谁得知，红日满窗听雪滴。两手龟坼愁出袖，闭户垂帷坐清昼。朝阳破云雪渐消，点滴无穷听檐溜。士生百行虽相补，第一要能安饭糗。诗书幸可教儿童，勿使后人怜晚谬。牙齿欲落何足惜，烂煮藜羹自堪食。屋穿不害气吐虹，客至从惊瘦如腊。天公镌汝亦已至，春风裂面雪三尺。浊醪倾罢仰屋歌，尚友孙侔与徐积。闭门屋漏不可居，出门雪泥深尺馀。兴阑已回剡溪棹，路滑罢借东家驴。竹窗兀兀无与语，浇愁赖有酒一壶。眼花耳热睡至夜，吹火起读残编书。"}