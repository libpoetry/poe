{"id":"543668","title":"题李龙眠二十七祖图歌","dynasty":"明","author":"胡应麟","text":"丹青国手吴道玄，眼空万古当开元。沿流晚季六法尽，中兴十指传龙眠。何人携此?，佛祖遍罗列。马鸣众大士，历历具颠末。袈裟挂膝右肩袒，妙相人天俨对越。二十七祖仅九帧，十八应真徒耳闻。云是吴侬利厚值，舆图剖析成三分。朱门贵戚万与柳，募置斋头数各九。兰阴措大?鼎足，尽典商彝鬻汉卣。瓦棺寺壁画久亡，僧繇卫陆俱渺茫。荆关递得山水趣，谁持大笔描空王。参差绢素裂强半，鱼口横纹欲糜烂。人言画理出唐世，远即楞伽近霭瓘。即今宋代宁庸工，龙眠绘事真人龙。诸天帝释尤冠绝，青狮白象行虚空。阿难陀下九尊宿，一一披图认眉目。或眠树底修四禅，或坐林中断五欲。或拈圣果庵没罗，或把灵花给孤独。或看涧壑浮清涟，或听岩峦坠飞瀑。或从长爪證缘觉，或遇狞牙验调伏。或开甘露广法门，了了根源绘身毒。忆昔李侯盘礴时，胸中壮气横须弥。大千世界摄毫翰，狂墨乱洒天迷离。逡巡群祖真相出，虎头金粟争神奇。惜哉贾竖巧垄断，吉光片羽犹分持。复忆龙眠好画马，笔力曹韩较多寡。骊黄注想马胎入，足堕泥犁若飘瓦。以兹忏悔写佛门，丹青烨烨留乾坤。香灯高阁互供养，天龙八部如云屯。乃知古德真善诲，只语单词系成毁。祇今名迹六百秋，夜夜光芒护神鬼。二十七宗瞥眼过，东土祖师来达摩。面壁形模竟何以，寰中试见龙眠李。"}