{"id":"702980","title":"次雪湖韵赠魏邦直服阕之京二首","dynasty":"明","author":"谢迁","text":"老眼逢人不惯青，为君岐路倍分明。百年宦学承先志，三世交游感别情。天外暮云春树合，江头新水蚤潮生。一尊未尽离亭意，唱彻阳关更几声。轻烟摇飏柳梢青，雨后澄波炤眼明。骥蹑云程方展足，乌啼风木尚含情。一经旧业宗韦氏，三策高才羡董生。当宁怀贤虚席久，乡闾洗耳听蜚声。"}