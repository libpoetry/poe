{"id":"650916","title":"同金广信宗器游番湖","dynasty":"明","author":"秦夔","text":"番湖水落秋容冷，碧色澄鲜三万顷。楼船嗷嘈何处来，十幅蒲帆弄秋影。霜晴九月葭苇枯，芙蓉著花秋满湖。吴兴巳远郭熙老，谁为写此秋江图。汀洲远近迷云树，东去沧波急如注。康山一发天际横，传是先皇洗兵处。当年血战湖水黄，日月照耀旌旗光。鼎湖龙去不复返，只有雁鹜飞茫茫。天开大泽雄今古，气撼东吴及南楚。巴陵洞庭何处边，目断浔阳送楼橹。北风猎猎握双旌，此行奇绝如登瀛。风波平地不须起，向来魂梦今犹惊。浩歌蓬底还搔首，却忆同行信州守。萍水飘零尽白头，相逢且醉馀干酒。"}