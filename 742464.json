{"id":"742464","title":"归燕曲","dynasty":"清","author":"黄景仁","text":"玉露零阶叶飘井，巢燕差池去无影。别路三千紫塞长，秋风一夜乌衣冷。可怜欲别更徘徊，暮气繁华眼倦开。易主楼台常似梦，依人心事总如灰。珠帘十二斜阳下，凄凉几阅流红卸。昔日抛花散绮筵，此时掠草辞歌榭。海国回头雾百重，可应魂恋旧房栊。玉京臂冷红丝断，神女钗归锦合空。亦有江南未归客，年年社日曾相识。故家子弟半飘零，芦花满地头俱白。朱雀航边伴侣稀，郁金堂上故巢非。抛残一样新团扇，辛苦三春旧舞衣。感恩几辈同关盼，忍待明年更相见。一任泥抛落月梁，那堪门掩无人院。伯劳东去雁南来，百遍相呼誓不回。天空自有低飞处，不是同心莫浪猜。"}