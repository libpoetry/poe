{"id":"1144077","title":"次韵刘元煇喜予还家携酒见访三首","dynasty":"宋末元初","author":"方回","text":"白纻乌纱巾，久不见此客。眉长耳有毫，眸子秋水碧。惠然顾柴门，坐对山气夕。荒芜渊明径，寂寞子云宅。携酒意殊厚，细酌话宿昔。袖中出新作，关键有阖辟。五十始学诗，定复笑高适。繄予骨相屯，年年困行役。里社何幸还，尾君杖屦迹。苦辛厌奔驰，忧患饱阅历。胸中万不平，一笑春冰释。双鸡古侯膳，拜赐书之策。顾无明月珠，何以报私觌。我其方玄英，君可刘宾客。年皆七旬近，相对诗眼碧。向来每过从，剧谈动至夕。久别坐何事，蓬蒿翳荒宅。归舟落孤帆，曾未踰信昔。空庭迟汛除，野径缺锄辟。便能致果馔，共此片时适。萍氏宽征讥，章甫复力役。尚可卜孟邻，未至削孔迹。飘芳渐纷纷，晴巘正历历。此酒不快饮，忧抱何由释。但愿长穷健，纵无马可策。徒步顷刻间，亦足奉良觌。死者已无知，生者暂为客。三年归故庐，松竹元自碧。屡惊山中人，永卧泉下夕。一二老朋友，何处卜兆宅。独君有寿相，气貌不异昔。冷官故稍卑，良畴焉从辟。幽抱能自宽，胜味各有适。中守神既全，外物至莫役。未悟如梦寐，忽觉无痕迹。眼明远堪眺，脚健险可历。万重烟霞间，不乏仙与释。吾侪数老翁，撰日散游策。当有佳诗篇，付与来者觌。"}