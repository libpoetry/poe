{"id":"1127395","title":"题五泄瀑布四首","dynasty":"宋","author":"喻良能","text":"玉龙千丈自夭矫，飞雨十里长廉纤。愚柳一见心眼爽，未须界围观水帘。香炉太白有佳句，雁荡老坡题画图。安得二仙居至此，新诗想见唾成珠。越绝徒闻万壑流，他山未比此山幽。谁云十地有热恼，但觉三伏生凉秋。瀑雨霏霏湿翠岚，来从天半许谁探。凌空踏尽崚嶒石，始到峰头第一潭。"}