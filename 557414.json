{"id":"557414","title":"长平道中早发言怀","dynasty":"明","author":"宋登春","text":"流目古战场，白日惊飙驰。蟏蛸挂虚牗，寒瓜蔓枯篱。玄蝉伤白露，青莎被修池。佳人理纨素，行子心伤悲。童仆严晨驾，驾言涉丹湄。羁旅寡良俦，丽泽当依谁。谁为黄雀吟，还歌猛虎词。利剑恒在腕，壮心安所期。流景不可驻，沉叹将何为。欲学腾化术，松子久吾欺。人生贵适志，知命复何疑。"}