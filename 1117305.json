{"id":"1117305","title":"鹤鸣亭绝句四首","dynasty":"宋","author":"辛弃疾","text":"饱饭闲游绕小溪，却将往事细寻思。有时思到难思处，拍碎阑干人不知。安石榴花翠竹枝，婆娑其下更何为。溪流自有无声处，鹤舞不如闲立时。旧时秋水醉吟者，且作西山病叟呼。可惜黄花逢令节，樽中酒燥笔头枯。清欢那复笑开口，閒事长令闷破头。更有不堪萧索处，西风过了菊花秋。"}