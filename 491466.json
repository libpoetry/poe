{"id":"491466","title":"送潘郎中迪允谢病归山阴","dynasty":"明","author":"刘崧","text":"兵曹潘郎美如玉，纱帽锦袍银带束。去年春秋才廿六，起家早食郎官禄。才资简静推酝藉，精爽开明夸敏速。潘为驾部我职方，联事兵曹颇雍陆。喜君妙颜方向盛，觉我秋鬓已先秃。人生聪慧岂外取，灵秀端在两耳目。云胡奇疾忽攻剽，有耳如涂翻不足。阗阗莫悟桴应鼓，辘辘都忘车转毂。传言错误叹朋友，问字惊呼骇童仆。时来内讧疏啖食，十日僵眠战寒燠。文移相府怪沈滞，奏入天墀许归复。我惭迟钝百无补，两耳虽闻竟何属。岂如君以沈聩故，退就休閒非谴逐。谈经作赋未足病，解绶投簪竟何促。都门官柳青欲染，江驿小桃红正蹙。此行先喜拜家庆，次第升堂会姻族。卮?恳款视时馔，巾履逍遥试春服。鉴曲时歌采采莲，柯亭更访青青竹。古来辞荣出昏眊，此日归休见清淑。客怀戚戚感睽合，世态茫茫嗟倚伏。床阴牛斗安足省，夜半鸡鸣竟奚卜。不如万事俱不闻，且与痛饮樽中醁。"}