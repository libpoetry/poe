{"id":"1031360","title":"李山英以疾归田客有言山英移书石守道者因摭取其略作诗以送之","dynasty":"宋","author":"蔡襄","text":"吾友守道气刚劲，丑邪扶直出天性。意高身贱无所发，胸中事事先后并。襄尝畏其大勇果，愿以中直为得正。忽闻鲁士李山英，移书告之要力行。曰今天下最急务，边头战守羌夷横。异术纷回蠹化原，佞夫欺巧疵邦政。生民失职馈敛繁，势若久旱方雩禜。安得快雨洗长空，万物萧森蒙大庆。古人有以身徇言，前者已僵后者更。况值朝廷上宽大，苦谏兼容天子圣。我疾不幸子可属，或列封章或庭诤。勿学得路世俗儿，软语妖歌日酣醟。乃知山英落落者，支革虽疲心愈竞。予思物理似颠倒，难用智愚准衰盛。贤豪既少遇又稀，或老且困壮而病。就令贵显亦迍踬，尤触阴机石临阱。一思九叹起呼天，何等官曹司是柄。由来宰主都冥寞，用舍惟时穷达命。山英归去亦何恨，门外无尘春色净。回看名宦似浮沤，都把雄心付觞咏。"}