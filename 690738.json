{"id":"690738","title":"余自丙戌蹈海，奉违家君定省已四载矣。兹待罪军次，每一念至，为之黯然","dynasty":"明","author":"张煌言","text":"猎火年年急羽书，飘零子舍竟何如！不因阃外惊投袂，那见庭前叹绝裾！燕语空梁泥自落，鹃啼细柳血应枯。遥知今夜关山月，独照龙钟人倚闾。铁衣何事换斑衣，朔雪炎风归未归。莫慰兕觥娱昼锦，聊凭龙盾报春晖。停云转悔辞家易，夹日还惭报国微！记得青箱多旧训，丹心玄发敢相违！"}