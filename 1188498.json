{"id":"1188498","title":"与崔子向泛舟自招橘经箬里宿天居寺忆李侍御崿渚山春游后期不及联一十六韵以寄之","dynasty":"唐","author":"皎然","text":"晴日春态深，寄游恣所适。宁妨花木乱，转学心耳寂。取性怜鹤高，谋闲任山僻。倚舷息空曲，舍屦行浅碛。渚箬入里逢，野梅到村摘。碑残飞雉岭，井翳潜龙宅。坏寺邻寿陵，古坛留劫石。穿阶笋节露，拂瓦松梢碧。天界细云还，墙阴杂英积。悬灯寄前焰，遥月升圆魄。何意清夜期，坐为高峰隔。茗园可交袂，藤涧好停锡。微雨听湿巾，迸流从点席。戏猿隔枝透，惊鹿逢人踯。睹物赏已奇，感时思弥极。芳菲如驰箭，望望共君惜。"}