{"id":"224204","title":"刘元翁索赋雩都孙氏梅轩","dynasty":"宋代","author":"张埴","text":"冰天叫镝交西湖，断桥鹤去迷烟芜。清时水月日入弄，欷嘘三十余年无。秋声一夜生寥廓，晨门喜堕云吕啄。江南所少非秀才，谁信泰山今不索。庭前皴树占百弓，相与岁寒为春风。嚼烂楚人二十五，对花一笑千愁空。世间佳境本有数，更有玉堂在何处。大庾曾长老瞒欺，旁皇不敢窥门户。主人轩上即送申，飞香射影到幅巾。雪龙背上暗摸索，何如满身也带梨花树下云。"}