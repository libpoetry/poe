{"id":"701330","title":"明妃词六首","dynasty":"明","author":"黄仲昭","text":"愁抱琵琶别玉除，可能谈笑镇西都。宫中多贮如花女，胜筑长城万里馀。风起遥天满面沙，举头何处望中华。早知身被丹青误，但嫁巫山百姓家。长拟承恩老汉宫，谁知骑马出秦中。秖缘命薄应无怨，圣主何须杀画工。宫衣拭泪出金銮，万里边风拂面寒。举目不堪风土别，梦魂夜夜绕长安。单于慰藉恩虽厚，异域荒凉心自悲。惟有庭前清夜月，相随无改汉宫时。入夜单于初罢猎，云鬟强整出宫迎。马前歌管声嘈杂，不似长杨旧乐声。"}