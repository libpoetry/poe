{"id":"676666","title":"陪宴孟中丞有涯作","dynasty":"明","author":"王宠","text":"青鸟顾鸒斯，神龙延尺蠖。大观乃遗形，采士及葵藿。揆予懵浮贱，担簦游宛洛。情同过江枳，化异入海雀。蔼蔼青云居，朝寺丽绮错。肃穆栖天人，森沈响铃索。孟公中州彦，逶迤象山岳。逍遥冰井台，时传临海作。解带沐华园，开樽睇兰薄。朝与山人期，日晏褰珠箔。纵横飞爵欢，下上论文乐。玄缨非萝带，朱门岂丹壑。中饮独徬徨，念我东皋穫。"}