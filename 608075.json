{"id":"608075","title":"朔风吹缨五章送焦弱侯修撰","dynasty":"明","author":"区大相","text":"朔风吹缨，代马悲鸣。往送我友，言返旧京。我无羽翼，与子偕行。匪耽爰处，永弃休明。离觞未御，夙驾徂征。瞻望靡及，言以宣情。鸳鸯在梁，载戢其羽。昕嬉玉水，夕宿兰渚。虞者张罗，巧中其侣。载飞载鸣，东西失所。永乖形影，隔绝笑语。岂不尔思，怅望伊阻。翩翩玄隼，集于高隅。矜彼腐鼠，逐我鹓雏。我欲弯弓，畏彼狂且。玄阴漠漠，雨雪载途。子之去矣，敬慎尔躯。清静恬淡，为道之腴。我友自南，罹谗而逝。悠悠彼天，而奸是惠。蒙蒙棘榛，植于阶陛。如何周道，容此芜秽。有客有客，先子云迈。心之烦矣，涕集于袂。我谓我友，省已靡愆。彼骄者子，狂言便便。扃钥不慎，盗将入门。利口覆邦，彼妇逐贤。青蝇青蝇，白壁何冤。是非之原，众所共惛。如何君子，遽惑谗言。"}