{"id":"1111994","title":"闻同官会碧沚用出郊韵三首","dynasty":"宋","author":"吴潜","text":"碧沚堂前瞰水官，只应唤作玉壶看。颇闻秩秩玳筵展，莫遣匆匆银烛残。酒付别肠宁怕窄，诗由广舌不忧乾。老夫孤坐三更月，欲往从之良独难。万顷蟾光浩不收，花汀竹屿思悠悠。黄公所隐知何地，贺监宜归乞此洲。良夜最佳惟午夜，今秋偏好是中秋。举杯酒露月同吸，仰面青天可问不。暝色偏宜水色连，横陈好景向尊前。是人享用无遮月，谁子装褫不染天。细阅人生幻泡影，了知世事雀螗蝉。赏心乐事休空掷，邂逅相逢不偶然。"}