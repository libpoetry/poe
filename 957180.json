{"id":"957180","title":"留简伯俊","dynasty":"宋","author":"范成大","text":"我昔赋远游，万里无亲朋。惟君同怀抱，相从共茵凭。踰岭穿瘴茅，扪参倚枯藤。随行一瓶钵，澹如云水僧。火驰炎热场，见此玉壶冰。东归常愧君，无力相引绳。长材屈小邑，果以循吏称。岂不有荐墨，翩然支郡丞。五溪在何许，水驶山崚嶒。漫仕不择地，抟扶笑鲲鹏。独有故意长，问疾访姜肱。亹亹谈昨梦，一一记吾曾。中年畏离别，况我雪鬅鬙。此意君自解，少留对青灯。"}