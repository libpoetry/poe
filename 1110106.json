{"id":"1110106","title":"别离","dynasty":"宋","author":"吕南公","text":"东家卖儿价何卑，西家弃妇声更悲。得钱未足三日饱，既别岂有归来时。山如高城路如线，回首难言泪盈面。蝼蚁沟渠处处同，短长不复能相见。死别离，未如生别苦。绸缪恩意无穷处，忽作乖违成陌路。非缘官诛与私劫，忍令弃置随童妾。夷齐不可人人学，争得腹空无悚慑。生别苦，此苦无尽期，百年泉下亦衔悲。娶归养儿畏不早，何知此日难相保。"}