{"id":"238128","title":"奉和翁千四知千十四隐居山中作","dynasty":"宋代","author":"徐玑","text":"翁侯两兄弟，志尚等高独。闲心没江鸥，逸兴狎山鹿。难兄早登第，高风动乔木。湘南花满汀，百里正膏沐。归作山水游，词源倾百斛。令弟小谢徒，深沉郁林麓。优游千卷书，平生几竿竹。能琴弦不理，少饮巾未漉。史倡复弟酬，音调谐击筑。昼卧小窗南，烦暑在荷屋。凉风从何来，池花动轻蔌。顾□傅新章，爽气滫炎伏。如临古润旁，泓澄碧环复。如倚青林下，松风对心读。善诗如善韵，警响间圆熟。但令契人心，勿令骇人目。我爱二君子，芳馨袭兰菊。迎秋月色新，佳香满晴宿。安得扁舟去，□□荫溪谷。论诗暮继明，吟思俱毣毣。"}