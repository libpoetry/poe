{"id":"685638","title":"闲居七咏孙建侯赋 映雪","dynasty":"明","author":"邓云霄","text":"开窗临积雪，片玉坠遥天。鹤氅相辉映，人如姑射仙。却扫谢时流，秘书卧常把。谁知不出户，可以见天下。风泉清午梦，高揖颍川人。冷冷从人耳，欲洗本无尘。松□烹白石，绝粒漱云根。齿敝舌长在，深思老氏言。昔读成公赋，曾登阮籍台。半空闻逸响，疑有凤飞来。锦囊行处得，彩笔梦中辉。赋就金声起，严霜尽倒飞。大江如鸭绿，荡漾对糟丘。座上客常满，何如孙楚楼。"}