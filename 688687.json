{"id":"688687","title":"奉和师相序翁阁中盆荷初开是日翁六载考绩","dynasty":"明","author":"严嵩","text":"芙蕖香蔼玉堂风，丽彩还迷晓日红。天禁移根恩本异，蓬山歌瑞句尤工。凌波杂佩摇湘岸，擎露金盘出汉宫。愿借碧觞留胜赏，况逢黄阁奏元功。纶阁挥毫坐水风，晴花新上赐袍红。物华自解呈嘉瑞，衮职惟应代帝工。天上恩波涵凤沼，帘前香雾隐仙宫。极知退食从容地，调燮全收鼎铉功。"}