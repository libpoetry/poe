{"id":"700050","title":"苦斋","dynasty":"明","author":"陶安","text":"染指求鼎羹，悦口嗜杯醑。滋味非不甘，过咎终自取。宴安怀酖毒，豫极萌变蛊。所以古圣贤，身劳心志苦。陶渔困山泽，胼胝平水土。先虞戒逸乐，东征弗宁处。尝胆与粉参，含茹不可吐。炎汗务穑稼，饱暖免空窭。壮士不解甲，血战拓疆宇。力学在辛勤，才识观今古。譬如适远国，历险冒寒暑。客有居深山，卓行独无侣。苦节励志操，苦药清肺腑。焦思废寝食，坚忍能自许。旨美于此得，勿为艰难沮。始信荼如饴，何殊隽膏乳。我生清苦多，薄命天赋予。耐守久自安，相顾乐无语。"}