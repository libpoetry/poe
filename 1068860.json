{"id":"1068860","title":"大年复用前韵赋诗见赠亦次韵答之","dynasty":"宋","author":"张扩","text":"烛龙停边天步徐，酒薄肉乾唇不濡。漫郎怜我困蒸溽，为送古风专扫除。山头逢君日乍午，作诗瘦似仙人臞。展缄初疑走甘露，熟读政似锵鸾车。世间痴儿浪摇吻，谈空说有天一隅。我今冥顽老不入，十年此路空驰驱。迩来病废关药裹，枵腹日厌葵菽菹。窗间败毫积霜笴，架上蠹帙繁书鱼。钱神无耳未易使，斗宿不灵那可㪺。谁门有士料理得，随地驵骏吾家驹。三珠连树价亡敌，一鹗掣韝名不虚。近闻扫径避袢暑，竹杖青鞋一籧篨。枕中邯郸梦不到，户外孔宾渠自呼。读书澜翻惜昼短，几欲挽断三足乌。鼎来说诗剧有味，令我坐享商之瑚。斯文所喜未中绝，五字复见李与苏。遗音当从牛铎證，废律安取焦桐枯。亦知大国功九合，一时盟会收微卢。愿持狗尾彊貂续，未妨举手遭揶揄。"}