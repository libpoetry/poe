{"id":"766031","title":"归朝欢 咏雁。次吉林德巽斋太史韵","dynasty":"清","author":"王贞仪","text":"水落平沙潮下渚。瑟瑟芦花飞白雨。江南秋好恰长征，塞天霜冷携新侣。渐逵联素羽。榆关朝发看无数。下江皋，斜斜整整，烟月满湘浦。落日况当人逆旅。草帛书成思寄语。听到凄声不忍闻，谁家夜静调冰柱。天涯悲岁暮。故乡望断云迷树。叹嗷嗷，留心缯缴，空为稻粱苦。"}