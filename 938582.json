{"id":"938582","title":"选冠子 其一","dynasty":"宋","author":"陈允平","text":"倦听蛩砧，初抛纨扇，隔浦乱钟催晚。湘蒲簟冷，楚竹帘稀，窗下乍闻裁剪。倦柳梳烟，枯莲蘸水，芙蓉翠深红浅。对半床灯火，虚堂凄寂，近书思遍。夜漏永、玉宇尘收，银河光烂。梦断楚天空远。婆娑月树，缥缈仙香，身在广寒宫殿。无奈离愁乱织，籍酒销磨，倩花排遣。渐江空霜晓，黄芦漠漠，一声来雁。"}