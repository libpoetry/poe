{"id":"1224523","title":"集渊明句题胡主簿嘉树轩","dynasty":"元","author":"黄溍","text":"孟夏草木长，霜露憔悴之。蔼蔼堂前林，冬夏常如兹。严霜九月中，卓然见高枝。如何舍此去，白日掩荆扉。深谷久应芜，此荫独不衰。黾勉六九年，怀此贞秀姿。常恐负此怀，未足为高栖。及时当勉励，慷慨思南归。亲戚共一处，日夕欢相持。披榛步荒墟，登高赋新诗。坐止高荫下，一觞聊可挥。从今至岁寒，纵心复何疑。"}