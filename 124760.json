{"id":"124760","title":"杂兴·寒暑亟徂谢","dynasty":"宋代","author":"宋祁","text":"寒暑亟徂谢，日月如崩波。稚容不再妍，戚戚奈老何。闻有遯世客，安处西山阿。手操九籥契，昼夜养丹砂。药成可化金，举身凌紫霞。我愿从之游，脱身此世罗。办装秣吾马，临路更自诃。古来松乔流，矜已好浮夸。万一为药误，得无我计差。速还具肴酒，毋为后人嗟。"}