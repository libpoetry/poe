{"id":"797470","title":"贺新凉 秋夜怀琴如姑母","dynasty":"清","author":"陆蓉佩","text":"秋雨声初歇。怅迢迢、夜凉无寐，泪珠盈睫。曾记当时牵衣处，谁道几成长别。叹海内、烽烟方急。料得扁舟将欲发，向天涯、多少愁难说。从此便、江南北。茫茫我亦嗟为客。盼征鸿、数行过尽，更无消息。二十年来如昨梦，往事何堪重忆。应稽首、空王礼寂。乡国难禁回首望，入琴心、更恐哀弦绝。书不尽，恨千叠。"}