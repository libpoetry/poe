{"id":"432512","title":"妇病二首","dynasty":"近现代","author":"连横","text":"恹恹瘦却几分馀，半榻栖迟倦起居。柳叶眉痕愁销后，桃花颜色热生初。香奁宝匣丝成茧，玉杵元霜药捣蜍。秋雨茂陵消受惯，而今病到女相如。乱头松鬓对寒檠，胆弱长防梦里惊。姊妹名花烦汝问，君臣良药倩侬烹。惯依抱日娇郎体，默祷慈云大士声。午汗已回身尚热，分凉奉倩总痴情。"}