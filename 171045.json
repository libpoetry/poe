{"id":"171045","title":"八声甘州·读诸葛武侯传","dynasty":"宋代","author":"王质","text":"过隆中、桑柘倚斜阳，禾黍战悲风。世若无徐庶，更无庞统，沈了英雄。本计东荆西益，观变取奇功。转尽青天粟，无路能通。他日杂耕渭上，忽一星飞坠，万事成空。使一曹三马，云雨动蛟龙。看璀璨、出师一表，照乾坤、牛斗气常冲。千年後，锦城相吊，遇草堂翁。"}