{"id":"1053201","title":"陪子瞻登徐州黄楼","dynasty":"宋","author":"释道潜","text":"黄花离披秋日短，使君无事邀僧饭。饭馀软语爇香幽，共坐圆庵不知晚。烛笼持火报黄昏，使君爱客还留连。前登脩径步超逸，后却从御来联翩。城头阴阴未上月，城下激激鸣潺湲。渔灯照船沙岸近，贾客夜唱声清圆。徘徊始转黄楼侧，银箭铜壶知几刻。栏干倚遍惜分携，泣泣芙蓉珠露滴。"}