{"id":"487744","title":"题黄惟雅汪波千顷图","dynasty":"明","author":"佘翔","text":"大鹏徙南溟，扶摇九万里。斥鴳抢榆枋，控地而已矣。大小量固殊，谁能区别此。黄生产建安，夙慕前贤轨。汪波以名图，朝夕劳仰止。伊昔汉运微，贤豪皆披靡。登龙失李公，祭皋悲范子。屈蠖且泥蟠，独羡汝南美。黄生青云姿，胸中无棘枳。卜筑芝城隈，深林避泥滓。汗漫游其中，可以格吝鄙。瑶琴蓄一张，诗篇规四始。自甘介浊酒，何用问臧否。泰山等秋毫，天地犹一指。汪洋千顷波，后先同一揆。嗟余偃蹇人，结交淡如水。虽然日往还，安能窥底里。取醉有青尊，逆旅忘蓬累。叔度本畸人，公衡亦快士。愿子重勉旃，鲲自北溟起。"}