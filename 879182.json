{"id":"879182","title":"贺新郎 其四十一 甲子端午","dynasty":"宋","author":"刘克庄","text":"过眼光阴驶。忆垂髫、留连节物，逢场游戏。初试綀衣弄纨扇，斗采菖蒲涧里。今发白、颜苍如此。艾子萧郎方用事，怪先生、苦死纫兰芷。君不乐，欲何俟。头标夺得群儿喜。向溪边、旁观助噪，叹吾衰矣。欲建鼓旗无气力，唤起龙泉改委。但酒户、加封而已。晚觉醉乡差快活，那独醒、公子真呆底。聊洗净，笛筝耳。"}