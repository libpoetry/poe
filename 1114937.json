{"id":"1114937","title":"古意","dynasty":"宋","author":"李新","text":"虎头自食肉，何在识一丁。五言纤巧诗，便叹当长城。读书发早白，不读鬓晚青。穷边物萧条，鸟雀下空庭。虽亡好事者，勿废草玄经。无分清浊流，杀尔投河伯。无结死生交，一死生便隔。模棱不失事，祸起分黑白。百年过逆旅，今是长安客。嗟来吐食死，漂母爱王孙。等是乞怜人，一饱何足论。东方老先生，笑傲忘至尊。朔饥侏儒饱，且用长短分。野人孤鹤姿，与云相伉俪。百禽相和鸣，了不关鹤意。彼美靓闺女，窥户欣客贵。复有琴心挑，中夜驾车至。词章灿星汉，市门甘涤器。竟使谁病痟，野人却歔欷。"}