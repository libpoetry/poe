{"id":"1053120","title":"周茂叔郎中濂溪","dynasty":"宋","author":"释道潜","text":"莲花峰下水，东出其流长。十里漱石齿，锵然韵珩璜。坡陀滀野岸，烱烱浮明光。衣冠有旷士，眷此宜徜徉。乞身不待老，结屋栖其旁。高风慕箕颍，不羡尚书郎。松菊手自插，葱葱蔚连冈。了无川泽营，庶以廉自方。禽鱼出阶堑，讵识矰缴防。云山侑几席，风月非迎将。万事委空洞，颓然寄壶觞。诗书丛屋壁，教子心独强。翘翘双凤雏，炳炳具文章。婆娑刷劲翮，云汉期翱翔。高名与溪水，千载同汤汤。"}