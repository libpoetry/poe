{"id":"1081422","title":"次韵退翁游北山之什","dynasty":"宋","author":"赵鼎","text":"孤云天末山数峰，峰头隐隐衔乌龙。遥临北岭望故国，行歌负贩舟车通。时当高秋雨霜后，木叶纷乱号悲风。声华一梦水流去，名迹千古山争穹。津桥烟草阙双峙，驰道莓苔门九重。鸣銮飙驭杳何许，蓬莱顶上云濛濛。徒惊朝市屡更变，遑问邱垄多英雄。鼎湖龙去自不返，非烟长锁琉璃宫。当年真圣受天命，香生菡萏祥光红。宫前父老尚能说，顾瞻遗宇悲涕中。桥山松柏閟弓剑，有时宝气飞长虹。今主绍述更神武，回眸一视云烟空。请封章疏几时上，振跸行闻来自东。功成亦念创基业，从此不复言兵戎。我生多难伤暌离，茫然却顾当何归。伏辕不作马思奋，塌翼应怜鸟倦飞。临风且共一杯酒，要看酒面吹澜漪。不须遐想念今昔，吾庐好在寻归期。"}