{"id":"95221","title":"挽宋柳州绶","dynasty":"宋代","author":"赵蕃","text":"少陵在大历，涪翁在元佑。相去几百载，合若出一手。流传到徐洪，继起鸣江右。遂令风雅作，千载亡遗究。猗欤宋柳州，有志诸公后。作诗匪雕琢，气质先忠厚。锐锋深自敛，至宝不轻售。行年且半百，才为峤南守。峤南山水佳，中州未曾有。慨然远游意，不惮万里走。下车甫朞年，已上政成奏。无何天作孽，一病药莫捄。跖寿回乃夭，天理果大谬。诸郎有家法，处己知孝友。崎岖穷川陆，寓郡还公匶。卜龟得安宅，厥后斯云覆。自怜踪迹脱，敢叙亲且旧。作诗写余哀，清泪空如{上雨下溜}。"}