{"id":"699755","title":"七哀章哭宋尔孚","dynasty":"明","author":"郭之奇","text":"噫吁嘻，痛哉尔孚。尔能涉云泛雾遂长徂，欣欣遐举自媮娱，岂畏尘寰太浊粗。精魂坎壈厌微躯，一朝遂不少须臾。鸣呼哭君兮诗以呼，招魂自古忆骚徒。乃不留斯人，以为山水匹。双溪秋浪澹冥冥，黄岐一带伤心出。行歌载酒人何适，啸雨啼烟变白日。鸣呼哭君兮山水心，山自高兮水自深。乃不留斯人，以为风雅舌。萧萧九辨二千年，楚秋一派传岭揭。严霜白露失时心，流入歌章俱秀洁。呜呼哭君兮风雅芜，蕙华无实百芳枯。乃不留斯人，以为弦酒欢。披衣朝夕旧盘桓，一樽一曲自波澜。当年嵇阮何如此，伤心未必广陵弹。呜呼哭君兮弦酒残，咫尺城东不忍看。乃不留斯人，以为吾道邻。古云廉吏虽小臣，君子如君不损贫。吾欲宠君千载名，悲君已去百年身。呜呼哭君兮吾道非，今之相者独举肥。男儿生不逢时事巳隔，埋志青山头未白。出门搔首负平生，诗书计就旂常逆。十载蹉跎民社间，百年荏苒乾坤客。呜呼哭君兮遂窀穸，及君无恙今何益。嗟今之人亦多端而胶加，窃不自料长咨嗟。浮云黯黮成朝露，明月销沉化晓霞。我能为君传笥箧，君自修文泉路遐。呜呼哭君兮人鬼别，君死君名那可蔑。"}