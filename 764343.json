{"id":"764343","title":"贺新凉 其一 用顾庵韵寿芝麓先生","dynasty":"清","author":"王士禄","text":"霄汉晴霞卷。近阳回、恰逢览揆，佳时天遣。堪羡湘东三管丽，笔露非秋仍泫。论黼黻、八蚕抽茧。经术文章兼事业，莫潘江陆海量深浅。光旦旦，庆云展。风流正不妨通显。看幽栖、春帆字阁，龙松题扁。洞里痴龙收秘帙，绝胜刘安鸡犬。捉鼻事、何须求免。肃肃容台司礼乐，听赓歌、如读唐虞典。还补衮，待纫剪。"}