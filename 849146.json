{"id":"849146","title":"寿南塘八月生朝","dynasty":"宋","author":"卫宗武","text":"一年最好八月月，此月迥与寻常别。君于厥月乃诞弥，天一之精所凝结。涵精毓秀宜不凡，神如秋水肤如雪。蜚英腾茂载宦途，所至光明而炜晔。一帘瑩彻照今古，妙凝夜气冰霜洁。芬芳满腹贮天香，吐出篇章更奇绝。所存者厚养者深，晚岁丰姿尤发越。不知何物敢相干，屡月光华似消歇。直疑苍狗互掩蔽，恨无长躯可手抉。又类妖蟆初啖饼，恨无利剑可歼厥。一朝天为扫妖邪，银轮烂烂仍高揭。久嗟湮晦忽清明，俨若身居广寒阙。相将诞节纪祥弧，连夕金波倍澄澈。谁云弦望有盈亏，须知本体原无缺。满堂子女竞称觞，比似常年更欢悦。月中自有药长生，不劳复问长生诀。从今夜夜长辉光，年年月月无磨折。刀圭无惜惠仝人，使我颓龄起疲苶。"}