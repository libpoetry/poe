{"id":"695820","title":"题成勋部所藏尤求画十首","dynasty":"明","author":"欧大任","text":"青障矗林霏，白云映江水。何人出世心，嗒然隐吾几。晓烟澹岩户，石涧一桥渡。望中云术遥，似是升真路。鹿场何者栖，虎溪未为僻。松根煮茗时，山斋待幽客。霞起冠岭色，瀑下飞空寒。兴公如未赋，胜绝谁能看。霜树寒犹劲，风涛急未流。高亭天畔色，寂寂半江秋。远树云屯深，平芜鸟飞急。春色过棕亭，江天片帆入。何人一出手，钓得四十九。天寒鸿雁来，川净鵁鶄走。红扑章台路，翠滴灞陵树。马上少年郎，西向长安去。山深豹子林，江迥桐君阁。客来抱膝谈，悠然在庐霍。龙起雨方注，虹横瀑更飞。谁令丘壑士，无意恋荆扉。"}