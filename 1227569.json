{"id":"1227569","title":"题章存诚十三马图","dynasty":"元","author":"傅若金","text":"韩干画马天下闻，笔力远到曹将军。忽从座右见神骏，落日萧萧愁暮云。雄姿利气閒且逸，雾鬣风鬉十三匹。神龙变化未可知，天驷光芒有时失。去年刷马喧都鄙，纷纷杀马输马耳。骐骥遥依沙漠寒，驽骀尽向风尘死。江南近来一匹无，君家乃得存此图。便当持献穆天子，上下八骏同驰驱。"}