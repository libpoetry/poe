{"id":"332492","title":"喜迁莺·相国出师","dynasty":"清代","author":"梁清标","text":"云开宫扇。正授钺专征，香生春殿。入媲萧曹，出兼方召，推毂玉阶亲遣。王剪频阳再起，裴度怀西重见。螺声里，早营屯细柳，阵名鹅鹳。争羡。刁斗肃，老将临军，要使旌旗变。半壁秦关，三章汉法，肯更逍遥河畔。急雨已看洗甲，绝塞不闻传箭。鹓行列，问何时饮至，麒麟高宴。"}