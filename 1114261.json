{"id":"1114261","title":"用硕夫韵述怀","dynasty":"宋","author":"李弥逊","text":"少年正堕尘网中，晚岁臭味商山翁。避喧苦厌俗眼白，得酒径借衰颜红。半生事业一经足，是处生涯四壁空。故人白发音书断，倾盖交情独见公。黄尘工染寒士裾，造物不与相乘除。君愁尽写杜陵句，我老欲作嵇康书。何门真是万人敌，近事不闻三顾庐。端知驽马恋栈豆，水激自有溟南鱼。"}