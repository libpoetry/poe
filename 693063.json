{"id":"693063","title":"寄哭赵文度","dynasty":"明","author":"沈守正","text":"梦也连宵见，何期叹逝川。浮生悭六十，纸力定三千。故友珍残墨，孤儿泣砚田。江南江北页，一展一汪然。每叹今人少，今真作古人。烟云传影像，山水失□神。洒笔千秋在，横身一木贫。世情君久谙，穗帐几多亲。与君深素气，不独爱山容。灵鹫三年月，寒山一夜钟。闲情谈艳异，多难忆吴淞。未审长归日，曾不及转蓬。"}