{"id":"444228","title":"庚寅六月初七游麻姑山次谢客韵","dynasty":"当代","author":"熊盛元","text":"灵旗风初满，空翠横远山。内热片时尽，何须饮冰泉。凝思残碑侧，空际幻古贤。霭霭云掩洞，萋萋草连阡。仙迹迷所在，炉存寂无烟。掣签自生慧，得鱼忽忘筌。契赏难与说，心印遂失传。我立丹灶下，神驰混茫前。太古水未竭，桑杪听潺湲。羽化真一梦，振袂独惘然。"}