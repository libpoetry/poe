{"id":"800515","title":"诸葛武侯祠","dynasty":"清","author":"唐孙华","text":"卧龙潜下国，逐鹿走群雄。慷慨吟《梁父》，总谦拜德公。管萧才岂匹，伊吕望应同。汉庙灵犹在，刘天姓未终。一犁耕陇畔，三顾出隆中。旒缀千年玺，丝悬九鼎铜。黄图分社稷，赤壁扫艨艟。入蜀神基固，分荆狭路通。一嘘火井焰，再起沛乡风。操懿真如鬼，关张并是熊。崎岖箕谷路，流涕永安宫。定计收关陇，深期卜镐丰。杂耕屯渭曲，筹笔洗荒戎。吞貉曾无芥，鞭狐欲折凶。风云开绝业，日月照孤忠。委寄寻前诺，艰危誓鞠躬。三分非素志，八阵渐成功。炎景终移祚，流星忽陨空。宅桑仍索寞，庙柏自菁葱。异地留祠宇，灵旗卷暮虹。"}