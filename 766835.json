{"id":"766835","title":"贺新郎 其四 送佟梅岑归金陵","dynasty":"清","author":"俞士彪","text":"风雅今谁好。羡翩翩、才华俊逸，如君绝少。立志欲寻千古业，赢得一时倾倒。浑笑杀、轻肥年少。懒向凤池鸣玉佩，且暂来、湖上閒登眺。招我辈，共长啸。无端便尔催归棹。立长亭、江风吹面，斜阳低照。花满昼船诗满袖，玉盏红醪香绕。更不羡、遨游瀛岛。此日唱酬俱少壮，便别离、何必增烦恼。相忆处，听啼鸟。"}