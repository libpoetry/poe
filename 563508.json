{"id":"563508","title":"陟湘于迈岳麓是尊仰止先哲因怀友生丽泽兴感伐木寄言二首 其一","dynasty":"明","author":"王守仁","text":"客行长沙道，山川郁稠缪。西探指岳麓，凌晨渡湘流。逾冈复陟巘，吊古还寻幽。林壑有馀采，昔贤此藏修。我来实仰止，匪伊事盘游。衡云閒晓望，洞野浮春洲。怀我二三友，《伐木》增离忧。何当此来聚？道谊日相求。"}