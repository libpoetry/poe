{"id":"689979","title":"阎文振马嵬八景 杨妃荒冢","dynasty":"明","author":"张宁","text":"幸极多生变，恩深不到家。宁归掖庭狱，得祸后宫斜。鬼火消寒雨，魂香散落花。犹胜莫皋妇，青冢乱胡沙。主家门第尽，僧寺树林荒。色相真成幻，豪华未可常。法轮回现灭，劫火变炎凉。却笑浮生众，犹因佛老忙。东风吹野草，春意忽依依。烧迹绿初满，樵痕青尚微。雨肥惊发遍，霜重较添稀。为尔增惆怅，飞香欲上衣。"}