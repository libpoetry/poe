{"id":"742131","title":"长平箭头行","dynasty":"清","author":"苗令琮","text":"锐头竖子勇如虎，长平穴中斗群鼠。四十万人灰烬飞，耕作髑髅山下土。狼牙三脊人血腥，青碧斑剥铜花生。冷光射我迫难视，吼作丹川呜咽声。波流赤血下杀谷，满眼污泥鬼雄哭。寒风飒飒吹阴沙，断镞残兵怨马服。吁嗟乎，尔曹自死平原君，赵括小子何足云，当时岂无廉将军。升平遗箭犹存在，留与耕人作铜卖。"}