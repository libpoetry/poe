{"id":"117442","title":"天马歌·风霆冥冥日月蔽","dynasty":"宋代","author":"张耒","text":"风霆冥冥日月蔽，帝遣真龙下人世。降精神马育天驹，足蹑奔风动千里。萧条寄产大宛城，我非尔乘徒尔生。小羌杂种漫羁绁，枥上秋风时一鸣。万里名闻汉天子，内府铸金求騄駬。将军受诏玉关开，灵旗西指宛王死。天马出城天驷惊，寒沙飒飒边风生。执驱校尉再拜驭，护羌使者清途迎。骐驎殿下瞻天表，天质龙姿自相照。翠蕤黄屋两逦迤，玉镫金鞍相炫耀。东游封祀被和銮，甲子北来巡朔边。展才自觉逢时乐，致远不知行路难。物生从类如有神，地无远近终相亲。君不见莘野磻溪耕钓叟，一朝吐气佐明君。"}