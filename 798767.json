{"id":"798767","title":"安公子 烛泪，和蛰云","dynasty":"清","author":"杨玉衔","text":"翠冷烟凝紫。华堂送客添愁思。玉指金环勤拂拭，泻调脂铅水。说旧事、凄凉背拥樊通髻。膏自煎、总为凡心缀。问伤秋尚别，到底汍澜谁替。别有繁华地。欢呼博簺花丛里。粉腻香薰缨半绝，臣髡微醉甚。依旧鲛人，珠颗缤纷坠。怕到头、兴尽还垂涕。况红湿鸳衾，对泣欲怜无计。"}