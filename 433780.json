{"id":"433780","title":"癸巳呓辞并序选八","dynasty":"近现代","author":"潘受","text":"宫中恩怨果谁知，邢尹长多避面时。别有夫人封虢国，蛾眉淡扫斗胭脂。吞丹未必便升天，何况丹成尚有年。却笑淮南鸡犬辈，一闻铸鼎已争仙。文律谁誇翰墨场，争传驴券纸三张。楚人不惜千金价，错认山鸡是凤凰。颠倒西风拜未休，垂杨元不解抬头。东篱饶有黄花在，长为乾坤整顿秋。笔路先人迹可寻，汗浆入土结黄金。白鸥飞佔黄金屋，雏凤翻栖枳棘林。坠栖多为立锥无，时有饥寒效绿珠。亦见豪家崇恺否，尚挥如意击珊瑚。断无蜃海生兵马，空有龙泉射斗牛。浪自东南期异事，劝君西北望神州。"}