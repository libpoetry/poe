{"id":"798606","title":"一萼红 获鹿驿馆逢藏僧","dynasty":"清","author":"曾廉","text":"忽凉秋。正垂杨驿馆，鸿爪两淹留。关塞烽烟，乾坤劫数，纵逢活佛还愁。夕阳晚、一帘山影，山断处、辇路在云州。无限心情，兰因絮果，语断难收。又见呼卑勒罕，几回寻春梦，宝界重游。石上精魂，生前明月，依稀楚楚蜉蝣。凭投赠、名香异枣，与世閒、一例作赓酬。只是天涯野老，不少离忧。"}