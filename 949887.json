{"id":"949887","title":"木兰花/玉楼春 其一 长安狭邪中，有高自标置者，客非新科不得其门，时颇称之。予尝语人曰：相马失之肥，相士失之瘦，世亦岂可以是论人物乎！戏作此词，为花衢狭客一笑","dynasty":"宋","author":"周紫芝","text":"嫦娥天上人谁识。家在蓬山烟水隔。不应著意眼前人，便是登瀛当日客。双眸炯炯秋波滴。也解人间青与白。檀郎未摘月边枝，枉是不教花爱惜。"}