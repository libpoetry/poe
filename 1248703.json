{"id":"1248703","title":"七月望日值雨宿窖中","dynasty":"元末明初","author":"陈基","text":"西游复入河东路，复巘重冈愁屡度。崎岖五里不到河，忽雷椎山雨如注。须臾百水争怒流，澒洞忽若龙腾湫。熊罴遁藏虎豹伏，魑魅乱叫狐狸愁。我马在前我仆后，我行一步一回首。阴风吹人股为慄，破帽笼头衣露肘。疾呼东来皓首翁，问劳慰我心忡忡。相延入谷已暝黑，下马共栖营窟中。不知今夕复何夕，俯仰人间长太息。劳生何必为形役，归有衡门且容膝。"}