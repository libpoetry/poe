{"id":"800572","title":"从赤城至国清寺","dynasty":"清","author":"惠周惕","text":"千山万山渺何处，塔影层层国清路。斜阳林外送微风，布袜萧然蹋云去。寺外澄潭一镜圆，连漪倒浸青苍山。长松蜿蟺落潭底，白日疑有蛟龙眠。泉声曲折引我入，菩提一树高摩天。庞眉老僧可人意，为我扫石开禅关。匏樽酌茗荐瓜果，野味足洗官庖膻。坐来庭径转岑寂，修竹杳窱闻清猿。北窗跂脚许高卧，冰簟荫借青琅玕。始知物外即幽旷，化城何必离人间。念昔平生俱道长，行骖劫劫无停鞭。三年席帽客京国，口识甘苦难为言。今岁崎岖浙东道，水浮陆走行三千。人生如此竟何为？空使惨戚凋朱颜。誓从今日抉尘网，山深林密行盘桓。桃花流水跣足渡，嵬峨半醉来参禅。"}