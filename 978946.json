{"id":"978946","title":"眉山史颐老秀才遣人寄诗用其韵答之","dynasty":"宋","author":"晁公溯","text":"衰年临沧江，华发羞照映。人怜貌枯槁，水与心清净。所居少席煖，况望有屋润。但期牧鸡豚，那得追驵骏。为贫未归田，投老聊为郡。每行芙蓉湖，鱼跃见于牣。自欣逢外平，兵木适无刃。愿从贤者乐，俯同农夫庆。常令燔或炙，安敢骄且吝。使君非何武，弟子乃乐正。陈论翻犀革，宴语对麈柄。却思凌云下，亦致宾客盛。暇时可数来，念此百里近。"}