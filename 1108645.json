{"id":"1108645","title":"奉酬吴洪二公三和之什","dynasty":"宋","author":"刘克庄","text":"千层坠为一毫差，还了鱼须脱革华。数尺了无怀内锦，三斤空有话头麻。早曾谒帝吟薰殿，晚欲逃儒入墨家。自笑老人心尚骏，故吾不换换新花。衰容懒镊白髭须，新咏难追纪少瑜。攀槛公曾排禹佞，下帷我亦鄙弘谀。瓶沽何必太玄也，褐博尝闻大勇乎。捽茹脍肝均一饱，不知谁圣复谁愚。"}