{"id":"756963","title":"过永庆寺逢牡丹作","dynasty":"清","author":"静诺","text":"东风习习春将夏，宝马香车如放假。夹道松杉满径阴，黄鹂坐语春风下。偏反绰约逞娇颜，徘徊终日不知还。花王似殿东王令，好鸟枝头笳鼓竞。莫言花落不如人，人老能如花更春。惟有青山常对峙，年年花落路傍尘。小鸟欲答忽飞去，宛转如歌昔时句。但使衰年无病侵，岁岁花前常小憩。"}