{"id":"799937","title":"雪中答李杲堂","dynasty":"清","author":"董道权","text":"鄢陵孝廉重然诺，约我今秋醉桑落。先人有友官并州，我欲从之客雁丘。高堂有母缺甘旨，负米何辞数千里。杲堂李子忧我闭门饥欲死，告以远行为色喜。酌我黄金罍，赠我青铜钱。低徊不忍别，此别须经年。袖君之钱醉我酒，城东城北频回首。归来儿女候柴门，笑指瓶中不盈斗。牵衣问我欲何之，今年丰熟仍苦饥。爷未出门共父语，爷既出门啼向谁？示儿袖中钱，故人佐行李。移与易米薪，且以救妻子。量米数薪堪作数日食，买舟无资行不得。他日仍登李子堂，李子为我作歌声苍凉。曳履依然守蓬筚，得酒且与倾壶觞。昨夜雪花如掌大，草阁严寒只僵卧。午馀日色照西窗，起把君诗读几过。窗前冰雪消有时，故人颜色长相思。"}