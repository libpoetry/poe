{"id":"284204","title":"壬午之冬张荫麟没于遵义校斋越岁方获凶讯念在昆明时有游从之雅作诗挽之","dynasty":"现代","author":"施蛰存","text":"海内张公子，临文不肯休。茂先称博物，平子号工愁。论史书奔马，尊生失解牛。笑谈无适莫，道业在春秋。才命难兼济，彭殇岂自由。夜郎初避地，潜隧遽铭幽。闽峤惊凶问，螳川怆旧游。何当烽火靖，杯酒酹松楸。"}