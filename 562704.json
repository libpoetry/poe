{"id":"562704","title":"壬子九月八日同范长倩朱君采董遐周西湖泛舟次遐周韵","dynasty":"明","author":"董其昌","text":"花源神界敞，香海沃焦浮。得似钟期赏，相将范蠡舟。捲帘延远岫，催榜度飞楼。有客恒冠鹖，诸君颇下鸥。节逢青女候，人尽墨卿流。梅屿宁回驾，渔庄可借筹。调刁闻爽籁，欸乃间清讴。繁露频摇笔，行云逐啭喉。醁醽中圣趣，篱落野夫谋。钟寂莲花土，灯疏杜若洲。亦知秋凛在，多为夕佳留。欲续龙山会，唯须秉烛游。"}