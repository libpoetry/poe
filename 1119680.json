{"id":"1119680","title":"次韵梁教章宰喜雪","dynasty":"宋","author":"陈造","text":"袖手飞雪前，徒有风雅渴。久亲无言子，此兴今莫遏。两君壮藻思，诗柄专杀活。可须龙伯睡，骊珠乃平夺。长翁久荒废，坐受儿女聒。愁城正合围，醉乡况禁谒。诗来起我敬，一嫡眇众孽。此雪更此诗，清晤乃细阅。晶荧盘走圆，便旋玉为屑。汛扫无恶氛，肯綮有妙割。解颐得匡鼎，和羹本商说。技痒吐复吞，正恐诮燕说。山城僧舍似，休务况佳节。可疏触寒过，一笑卷蕉叶。作诗供捧腹，巴唱酬白雪。穷腊缺膏润，何异客病渴。龙伯供雪事，落势不受遏。缤纷一再馀，旋报焦卷活。去年痛无年，回首气尚夺。流亡何纷纷，哀诉良聒聒。为民倒陈红，拟效叫阍谒。绣衣肉骨手，大帚扫妖孽。贷金今可偿，复许岁再阅。秦越作肥瘠，德人终不屑。协气非挽回，何以救方割。想闻三白讯，把酒颜为说。嗣岁屈指计，老农聚头说。团栾饱饼饦，市鬻追时节。忍思狼狈初，草木茹根叶。苦乐倚伏间，此耻幸一雪。平时豪饮兴，人议老羌渴。骏蹄就康庄，中有溪涧遏。俛仰三十年，仅作扶病活。乐事生无几，造物忍见夺。谢安晚多感，正赖箫鼓聒。胡姬卖酒地，缅想不容谒。即今少年梦，尚苦法士孽。两君诗酒豪，将坛最阀阅。左顾得投辖，胜谭看吐屑。雪天仆为更，盘饭鲜粗割。共怜后山穷，块处但禅说。一饱共此客，矜向邻里说。问疾不厌频，他费尚可节。官涂计离合，江海浮一叶。别期后归燕，光阴等消雪。"}