{"id":"1122134","title":"涤愫","dynasty":"宋","author":"郑樵","text":"枳棘何榛榛，猿狖不敢下。芳苓何烨烨，雹霜不敢洒。骅骝驰曲艰，举足难宽假。所以古之人，犁锄聊自把。天命既倒悬，将身费椒糈。朝行畏日薄，暮行畏龃龉。娵娃虽见珍，众嫭心未许。展转溷餔歠，敢俟庆云举。孤凤落鹰巢，啼麟坠虎穴。未能脱蒙茸，安得出轩凸。迢递空自倬，耀灵久已灭。褆身入三门，黾勉成吾拙。修身以为弓，矫思以为矢。立义以为的，亦云善拟议。呜呼彼鸿渐，进德亦犹水。我如驾其说，木舌畅所指。八荒有礼乐，涂民以耳目。五政不得加，七赋不能育。古今贵天常，最厌彼婴犊。嗟哉生不辰，沾顶滋觳觫。潜天以不策，潜心以不手。天人既和同，飞潜均不朽。吾生既病劳，未敢轻俯首。久幽不改操，旦夕谋杯酒。岷峨自沉冥，丘壑难为后。德行尊颜闵，股肱卑萧曹。明哲知寝伏，文章亦弁髦。纵彼攀龙鳞，何如棹小舠。人生一世间，慎勿轻自豪。贤者不饱食，何为仕与农。圣人不诡时，何为世所宗。显晦既有因，盛衰亦偶逢。先秋而后春，俄顷自雍容。金革久不息，遐方徒惮指。谁为民请命，皇天犹未喜。茂德自不绥，眷眷我梓里。伤哉古王道，樵夫亦冷齿。嗟余本固陋，湛身入花渚。未制芙蓉裳，已习离骚语。绰约虽多姿，涕零何如雨。季夏遭繁霜，天寒不可禦。"}