{"id":"801076","title":"寄赠麓台用杜戏题王宰画山水图歌韵","dynasty":"清","author":"王时宪","text":"泼墨生寒云，落笔成奇石。人间藏弆求之迫，天家亦欲观真迹。遥知奉敕写幽林，风雨惊飞殿廷壁。旧传家学娄江东，丹青妙手神明通，兴到笔健如游龙。岳岳给谏素鲠直，大有古之诤臣风。闾阎疾苦莫可比，远隔君门万千里。应诏定绘《豳风图》，不徒皴染闲山水。"}