{"id":"797103","title":"疏影 题王孝廉宪成婉卿夫人拈花图照","dynasty":"清","author":"张绉英","text":"花融月定。正彩云一朵，扶下香影。袅袅明霞，吹皱罗衣，花天恰称妆靓。大罗旧侣同心梦，早谱得、霓裳仙咏。看一枝、入手名花，合与东风管领。咫尺蓬瀛未远，好相携玉佩，共住清境。黛管脂箱，都入浓春，艳绝芙蓉明镜。芳心已向幽兰识，算画里、香盟堪證。待相逢、得傍琼台，应有瑶华持赠。"}