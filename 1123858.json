{"id":"1123858","title":"呈刘子后赵行之司理舅二首","dynasty":"宋","author":"赵蕃","text":"南渡凄凉六十年，故家遗俗日萧然。不应门户端如此，政坐吾曹欠勉旃。斗食我今悲白发，束书今喜继青毡。乡来未识衡州士，闾里皆推有此贤。忽忽江头住一旬，敢疏请谒恐烦人。肯敦宿昔论交旧，更辱慇勤枉句新。已向清澌看流水，更从高节抚霜筠。白醪煮饼留终日，吾舅于今惊座陈。"}