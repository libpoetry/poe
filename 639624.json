{"id":"639624","title":"念奴娇 春日怀家寄母","dynasty":"明","author":"张引元","text":"燕舞莺娇，看韶光又是，清明时节。乍捲湘帘春昼永，病体素罗犹怯。恨写孤桐，书传只雁，字字伤离别。栏杆徙倚，一腔心事难说。繁华瞬息当年，旧游回首，惟有西楼月。亲老北堂违菽水，望里暮云遮叠。事业无成，红颜易改，风景摧心折。珠沉璧委，恐惊明镜容发。"}