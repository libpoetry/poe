{"id":"688883","title":"上饶使君关蓬石永丰使君高贞复邀集观泉亭","dynasty":"明","author":"何吾驺","text":"疏风零雨使君过，更洒泉亭话薜萝。杯试诸方弥勒乳，盆倾一勺洞庭波。谭心忧乐成歧路，触景安危发浩歌。极目春城花事好，拚将千日醉颜酡。生平酷有王濛癖，此日方知陆井茶。使君为政如泉水，自我来过试雨芽。天下素心人共照，吾侪雅事会须誇。婆娑夜色忘归晏，一路搴帷听晓鸦。"}