{"id":"141902","title":"告春亭诗为江宁令荀晋仲作","dynasty":"宋代","author":"王之道","text":"渊明晋高士，从官非所好。当时令彭泽，为米聊寄傲。公田三百亩，一稔足炊{瀑氵换酉}。明年春二月，农以仲春告。为言当举趾，西畴雨如膏。雨后春日迟，不寒亦不暴。欣欣木争荣，民析肯居隩。感此万物时，吾年迫衰眊。余生复几许，遑遑近颠倒。翩然赋归去，岂为折腰躁。兄也今渊明，强盛当远到。学问穷古始，文章配盘诰。十年宰两邑，五月政三报。去冬得兄书，怜我加慰劳。仁言暖於帛，失喜至舞蹈。其间何所云，作亭县之奥。为农榜告春，引意在劝导。我欲求子诗，并以示倪耄。春作苟尽力，秋成杏我祷。先当起疲瘵，次用振凋耗。别来忽九载，触绪增恋嫪。塞命敢不勉，一笑一杯犒。"}