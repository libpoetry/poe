{"id":"1110814","title":"柳梢青","dynasty":"宋","author":"朱敦儒","text":"狂踪怪迹。谁料年老，天涯为客。帆展霜风，船随江月，山寒波碧。如今著处添愁，怎忍看、参西雁北。洛浦莺花，伊川云水，何时归得。松江胜集。中秋载酒，幽人闲客。云将迟疑，桂娥羞涩，一欢难得。天怜我辈凄凉，借万里、晴空湛碧。浩浩烟波，堂堂风月，今夕何夕。红分翠别。宿酒半醒，征鞍将发。楼外残钟，帐前残烛，窗边残月。想伊绣枕无眠，记行客、如今去也。心下难拚，眼前难觅，口头难说。梅蒸乍热。无处散策，芳菲初歇。席展凉莞，帐垂黄草，天然奇绝。披襟永昼清风，更荐枕、良宵皓月。一梦游仙，软云推倒，广寒宫阙。水云晚照。浮生了了，霜风衰草。日月金梭，江山春梦，天多人少。赤松认得虚空，便一向、飞腾缥缈。直上蓬瀛，回看沧海，凄然长啸。"}