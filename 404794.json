{"id":"404794","title":"庆春泽·己卯正月十三日寿杨只庵丈六十","dynasty":"近现代末当代初","author":"袁荣法","text":"蟾月初圆，鳌山乍结，人间瑞霭千重。彩户垂弧，玉梅枝上香浓。当年雁塔题名姓，有光芒、直耀星宫。到如今、庐阜甘棠，还染春风。閒枰劫老苍茫世，对浮云沧海，吐气如虹。雪椀冰瓯，新诗丽夺天工。良方肘后能医国，抚青囊、一笑鸿濛。待年年、共祝长生，同倒金钟。"}