{"id":"1095826","title":"木犀著雨","dynasty":"宋","author":"释居简","text":"空山雨淫秋，妒我庭中犀。犀敷粟玉英，浸渍仍葳蕤。有如春方中，名品嗟淋漓。因依海棠泪，著此霜蟾枝。闻此辄掩耳，代犀前致辞。燕脂怨无香，姿色独媚时。烘晴睡未足，已惊胡马嘶。彫零怕随雨，嫣然成怆悽。鲜明擅韶华，不足较等夷。自怜宫样黄，不结春风知。木兰固可友，宿莽亦可师。正色俗子憎，浓馥天风吹。苔痕净如染，绿展承霏霏。故家换骨法，降真合传衣。大山与小山，骚雅同衿期。至今百世下，犹有芗林诗。何心与物竞，有泪无从挥。"}