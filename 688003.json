{"id":"688003","title":"隐泉诗院杂咏和马专城韵八首 栖云亭","dynasty":"明","author":"成鹫","text":"五色卿云护一亭，天南铜柱有新铭。悬知旦夕为霖雨，留在炎方作翰屏。高台酉接汉云台，棨戟遥临虎帐开。百二山河平似掌，伏波今日又重来。车转朱轮马白颠，频来选石事堪传。五丁赑屃山灵笑，笑道初平未是仙。碧城云物赤城霞，姑射仙人拥绛纱。适情不独河阳宰，细柳营中亦种花。太平无复羽书传，高枕真宜水石边。卸却铁衣初学睡，将军应是卧游仙。登山何事更寻山，花木参差乱石间。万壑千岩方寸地，谁能深入便忘还。俯弄溪流思渺然，一声长啸泬寥天。官情自是清如水，诗社应同白社禅。蓬莱无路水无边，怅望朱明第七天。芗泽已抛金锁骨，化为白璧种蓝田。"}