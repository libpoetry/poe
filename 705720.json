{"id":"705720","title":"金陵篇用李空同汉京篇韵","dynasty":"明末清初","author":"龚鼎孳","text":"六代丛金粉，千门艳绮罗。笙歌横玉阙，楼阁傍银河。银河玉阙伤心丽，垂柳曾笼王谢第。朱门双燕自翩跹，琼树三山空掩蔽。杜鹃春望隔天津，璧月临春更有人。羽书禁闼床皆满，祠庙青溪祷不神。相府衙兵森子弟，戟门夜识金银气。秦宫貂珥逼将军，李广戈矛偿醉尉。夕烽飞过广陵城，小队传呼宫辇行。官里别驱黄幄去，六军亲倒翠旗迎。帘前墨敕夸行在，河上楼船陨将星。幡出石头王迹地，表书铁券世家名。繁华久触高明忌，满目新亭人似寐。长堑偏容鼓角过，斜阳最耐兴亡事。台城白日乱鸦号，复道香尘长野蒿。宝钿妆成云易散，珠扉花冷月空高。世事从来多反覆，沧桑眼底翻陵谷。当年刀笔太纵横，此日风云纷角逐。金陵萧瑟剧堪怜，旧内钟山本接连。不见五陵裘马外，麒麟还对玉衣眠。"}