{"id":"1145836","title":"祀五帝于明堂乐歌十一首 肆夏乐","dynasty":"隋","author":"无名氏","text":"国际崇祀，严恭有闻。荒华胥暨，乐我大君。冕瑞有列，禽帛载叙。群后师师，威仪容与。执礼辨物，司乐考章。率由靡坠，休有烈光。我惟我祖，自天之命。道被归仁，时屯启圣。运钟千祀，授手万姓。夷凶掩虐，匡颓翼正。载经载营，庶士咸宁。九功以洽，七德兼盈。丹书入告，玄玉来呈。露甘泉白，云郁河清。声教咸往，舟车毕会。仁加有形，化浃无外。严亲惟重，陟配惟大。既佑斯歌，率土攸赖。孝享不匮，精洁临年。涤牢委溢，形色博牷。于以用之，言承歆祀。肃肃威仪，敢不敬止。载饬载省，惟牛惟羊。明神有察，保兹万方。我将宗祀，夤献厥诚。鞠躬如在，侧听无声。荐色斯纯，呈气斯臭。有涤有濯，惟神其佑。五方来格，一人多祉。明德惟馨，于穆不已。象乾上构，仪坤下基。集灵崇祖，永言孝思。室陈簋豆，庭罗悬佾。夙夜畏威，保兹贞吉。舞贵其夜，歌重其升。降斯百禄，惟飨惟应。帝精来降，应我明德。礼殚义展，流祉邦国。既受多祉，实资孝敬。祀谒其诚，荷天休命。文物备矣，声明有章。登荐惟肃，礼邈前王。鬯齐云终，折旋告罄。穆穆旒冕，蕴诚毕敬。屯卫按部，銮跸回途。暂留紫殿，将及清都。"}