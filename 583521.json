{"id":"583521","title":"题荆山别号为司马王惟纲作","dynasty":"明","author":"王缜","text":"维东原兮雄秀，爰有山兮曰荆。揖泰岱兮独立，荣济川兮涵泓。艮其所兮正位，谦其德兮变盈。渺齐鲁兮坏垤，摩穹窿兮风清。猗三槐兮流裔，毓奇秀兮卓乎有成。托兹山兮名号，非慕高兮求声。繄厥初生兮一本，历今三世兮盖亦钟情。纵都司马兮握宪刑，功日懋兮海宇平。纷其劳而不伐兮，俨璞玉之坚贞。非夫人轰轰，孰知山兮亦荣。山千古兮不顷，噫此号兮与山齐名。"}