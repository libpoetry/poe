{"id":"812404","title":"西湖棹歌","dynasty":"清","author":"许传霈","text":"春波淡漾雨如丝，放棹湖滨最好时。几处楼台明灭里，黄莺啼上绿杨枝。垂杨两岸舞枝慵，水涨桃花浪几重。却爱船如天上坐，一声风送凤林钟。钟声断续出招提，泼剌游鱼上草泥。赤脚老渔生计足，湖东棹过又湖西。绕城浑在水云乡，剪刀裁云费较量。旧水不知新水碧，晴云争似雨云忙。山青雨后片云无，月点湖心琼玉铺。潭印两三人影度，夜深惊起一双凫。花明鸟语绾行云，荡桨归来日未曛。转过苏堤人不见，停舟又到岳王坟。"}