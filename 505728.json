{"id":"505728","title":"逃难","dynasty":"明","author":"李昱","text":"四郊日多垒，劳生信乾坤。朝来有警急，铁骑如云屯。贱子心实忧，焉能守荒村。呼儿戒行李，一饭同出门。路逢逃难人，纷纷亦来奔。或扶爷与娘，或挈子与孙。十步九颠踬，欲哭声复吞。问道往方岩，前后相豗喧。牛羊亦随逐，飞桥为之翻。我行已岩顶，我仆犹岩根。唇乾吻亦噪，何处浊酒尊。兹岩既云险，况有灵祠存。栖迟且茆屋，生理安得论。俯视西北隅，杀气犹昏昏。"}