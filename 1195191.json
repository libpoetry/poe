{"id":"1195191","title":"西寨寓居","dynasty":"唐","author":"徐夤","text":"闲读南华对酒杯，醉携筇竹画苍苔。豪门有利人争去，陋巷无权客不来。解报可能医病雀，重燃谁肯照寒灰。严陵万古清风在，好棹东溪咏钓台。功智争驰澹薄空，犹怀忠信拟何从。鸱鸢啄腐疑雏凤，神鬼欺贫笑伯龙。烈日不融双鬓雪，病身全仰竹枝筇。崇侯入辅严陵退，堪忆啼猿万仞峰。"}