{"id":"1114465","title":"同子永和贝元复春日韵","dynasty":"宋","author":"李洪","text":"平生身计拙如鸠，更向周南怨滞留。无奈春风欺客病，蕙兰狼籍伴牢愁。偶访东瓯谢守家，池塘春草柳阴斜。遥思上下登山屐，不为溪头桃李花。村村春到野花开，蛮榼红醪尽醉回。客子哦诗惊节物，林端杜宇不须催。杏雨桃鬟一饷红，楞伽三昧旧家风。江南江北松楸远，泪眼昏花瘴雾中。"}