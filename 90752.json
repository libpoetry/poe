{"id":"90752","title":"和丁端叔岁晚书怀","dynasty":"宋代","author":"杨万里","text":"嗟予不能知止如邴曼容，又不能毕昏如尚子平。软红尘里白双鬓，坐见岁律空峥嵘。催科抚字两何有，伎俩巳穷惭九九。拔薤一本水一杆，多谢同朝金石友。雪欺老病忽抵巇，西山冻裂不留薇。诗坛老将更黩武，我巳碔北三穷追。老怀不中数怊怅，急漉鹅黄翻瓮盎。苛留残雪更些时，为我装严丽谯上。"}