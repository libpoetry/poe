{"id":"1113918","title":"题君山观招真阁六首","dynasty":"宋","author":"李吕","text":"蜡屐发兴屡，几为春泥阻。此行不作难，霁色随步武。数峰碧巑岏，乌君成道山。仙游杳难问，空锁白云閒。双蔓正排空，云是玉真府。采芝何许入，忽此驾修羽。观宇藏山崦，昔居火宅僧。因缘有时节，羽服奉香灯。翚飞新楼台，像设旧金碧。焚修人已老，倚杖对山石。彩侍过丘林，星行忽一周。春晖今已矣，涕泪不能收。"}