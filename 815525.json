{"id":"815525","title":"感怀","dynasty":"清","author":"悟情","text":"清净而今遍六根，焚香幸作佛前人。已知性海须登岸，且向恒河试问津。口藏谁传弥勒法，心镫自照女儿身。痴情一点消难尽，吟到诗篇忘苦辛。苍茫回首万缘空，漫说平生塞与通。眼见公侯兴败易，命怜姊妹死生同。只留此日袈裟在，不见当年锦绣丛。坐彻蒲团波浪息，心缘稳渡片帆风。"}