{"id":"816731","title":"钗头凤 个侬","dynasty":"清","author":"董元恺","text":"清光昼。花阴覆。个侬俏立黄昏后。携手地。偏经意，万千欲语，全无一字。记。记。记。红烛透。金钗溜。销魂又到魂销候。柔乡味。衣香气。纱窗忽曙，星眸惊睇。未。未。未。纱窗口。银屏后。阿郎记得当时否。人犹在。期难再。相逢蓦地，却将伊背。悔。悔。悔。心头有。眉头皱。樽前故故持郎酒。欢相爱。嗔相碍。横波斜送，又将伊怪。待。待。待。"}