{"id":"693706","title":"初夏四首","dynasty":"明","author":"陆深","text":"桔槔声里送春归，乳燕迁莺接队飞。入砚柳花还碍笔，扑帘槐雨欲沾衣。月茶初碾金文饼，团扇新裁白练机。小阁正宜清润候，昼长消得往来稀。银塘新水鸭头纹，载酒浮花动午薰。老圃养成三径竹，野人耕破一溪云。廉纤雨脚晴不断，怯恰莺啼远更闻。为惜琴书妨溽暑，自锄苔砌辨香芸。穹林迢递绿生烟，漠漠澄空映水田。唤雨唤晴鸠不住，能高能下燕频穿。春晖东去元无恙，风力南来渐有权。起坐江楼自清晓，游鱼吹浪碧荷圆。绿阴庭院昼初长，药碾丹炉按古方。病后精神浑爱惜，閒来文字费商量。自携藜榻安风背，新作茅堂向水阳。子鲚正肥斑竹笋，欲将身世老江乡。"}