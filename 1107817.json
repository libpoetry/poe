{"id":"1107817","title":"护国寺秋吟","dynasty":"宋","author":"白玉蟾","text":"雁过天成画，鱼惊水作纹。檐牙宵吐雨，殿脊晓驮云。酒弄三竿日，诗成一枕风。寒声落鸿雁，秋意著梧桐。楼影秋江白，苔碑卧夕阳。水昏沙暮起，一一雁南翔。嫩竹容归鹊，寒松捧落晖。危红和露落，空翠扑衣飞。竹手擎云重，松肩荷月高。烟收天地阔，醉目数秋毫。犬吠月如昼，马鸣人渡桥。更无诗与酒，虚度可怜宵。香篆孤烟袅，灯龛寸火微。梦和明月冷，心与白云飞。星似萤千点，云如鹤一双。孤吟寒不寐，落叶打空窗。"}