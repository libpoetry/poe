{"id":"672180","title":"长安步月歌柬同年郭仲升暨林利用利芳昆仲","dynasty":"明","author":"林廷选","text":"辛丑孟秋望前日，淫雨开晴月初出。玉堂公子难弟兄，见月呼邀话乡邑。郭君有道况同年，相逢逸气俱飘然。剧谈爱月不忍散，褰衣步近龙楼前。龙楼倚空全受月，十二云梯高突兀。散影长安白玉街，流辉汉代黄金阙。俄闻玉漏传初箭，宫柳梢头月行渐。秋风次第折天香，嫦娥犹识书生面。相随迟迟如有情，壮心对影还自惊。去秋见月闽山下，今宵见月长安城。浮生安得长相遇，惟有月明一寰宇。他年宦辙各东西，见月还思旧游处。"}