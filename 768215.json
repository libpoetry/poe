{"id":"768215","title":"摸鱼儿 其二 题沈南疑紫茜村庄图","dynasty":"清","author":"李符","text":"小村庄、香茅盖屋，冷筠万个摇翠。柳丝榆荚纷无数，更护回阑幽砌。芳草地。剩仙令、当年老鹤眠云底。窗南竹几。对花架红深，茶烟青袅，篱曲短门闭。黄尘道，忽漫相逢燕市。倦游苦忆乡里。鼠须付与云林叟，写出清幽如此。图画里。须认取、双桥宛转通流水。他时艇子。好舣浦寻诗，隔溪唤酒，共枕绿蓑睡。"}