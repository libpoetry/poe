{"id":"511876","title":"自曲靖回至杨林观田家刈穫有成","dynasty":"明","author":"童轩","text":"輶车至杨林，秋日正卓午。时维九月候，䆉稏满滇土。田家急收穫，处处筑场圃。瓯窭亦满沟，牛载更儿负。筋力诚乃疲，腰背若伛偻。所愿在有秋，不复辞此苦。宁知输官仓，所得遗几许。贫家计口食，岁暮复贷举。因思井田制，百亩什一取。是时人足食，狼戾厌禾稌。呼醪击肥鲜，含哺醉起舞。此乐不复见，使我热衷腑。所冀良有司，善政去苛虎。捍吏不打门，疮孔或少补。作诗告民牧，殷勤为摩抚。"}