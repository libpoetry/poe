{"id":"1018865","title":"偈颂九首 其三","dynasty":"宋","author":"释玿","text":"云山偶尔遭攧，臂痛不可胜言。府教挥金办供，殷勤咨请谈禅。禅禅，不在拈槌竖拂，亦非作用周旋。不在扬眉瞬目，亦非文字语言。祇据现成公案，自然七方八圆。在云门得之，则曰一句三句。在法眼得之，则曰惟心法门。在沩仰得之，则曰父慈子孝。在临济得之，则曰三要三玄。在曹洞得之，则有偏正回互。在天下老和尚得之，则有问答机缘。在云山得之，则全提正令于人天之上。在府教学士得之，则致吾君于尧舜之前。在现前大众得之，则随宜应用。在太孺人黄氏得之，则生于忉利诸天。禅禅，绵绵密密，密密绵绵。渡水胡僧无膝裤，东村王老屋头穿。拈来一一中的，不妨似箭离弦。脱或踌躇拟议，迢迢十万八千。"}