{"id":"689921","title":"亲旧诗六首 外父王选部禄之","dynasty":"明","author":"张元凯","text":"泰山俨具瞻，匪直颂师尹。一出秉铨衡，中外作标准。朗月照浚谷，清泉流泯泯。抗志圭组轻，萧然岩壑尽。甥也馆于室，耳提谢不敏。典谟日佩训，风雅时援引。所至恒爱护，恐为友婿窘。不减慈父恩，长恸德星陨。江东著伟姓，太宰迈常伦。势可移山岳，位已无人臣。一朝被蜚语，朱户生黄尘。孙子余舅氏，青衿甘食贫。硁硁守经学，湖乡少四邻。时念同胞姊，扁舟入城闉。澹泊不饮酒，慰籍多苦辛。长逝渭阳水，愁绝慈闱人。杨子青云彦，屡出佐明后。昭毅昔论交，垂髫至白首。树德于其躬，莠言不出口。闽海同分符，阃藩并结绶。堂上考大吕，幕下问小友。眷顾成绸缪，乃与缔孙偶。尺书付浮沉，竟执富儿帚。感怀著斯章，冥冥非吾负。吾祖迈明德，结客豪长者。平原秀士衡，正始翼风雅。忘年缔密交，少岁荷陶冶。潜盘西山阿，偃息青云下。皎然白雪鬓，照兹绿玉斝。明月投入怀，幽兰分满把。对我欷歔言，老矣汗血马。耆旧不憖遗，泪向寒泉泻。顾生一经生，而亦喜任侠。闾巷弟畜我，俶傥无嚅嗫。能射鲁连书，不问乐羊箧。并载西园游，联镳南山猎。痴绝虎头生，袖断如花颊。青春容易掷，白发最难镊。长安失意归，宿草飞黄叶。尚忆平生言，独挂芙蓉铗。昭毅营东山，群从从之游。第五足清旷，居然隐者流。曾不问生产，乃与兄子俦。把臂同入林，酒池日拍浮。自为鸲鹆舞，间作竹枝讴。行乐堪永年，达生宜白头。门户正衰谢，斯人不可留。咸也矧穷途，揽涕何时收。"}