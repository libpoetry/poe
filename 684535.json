{"id":"684535","title":"题梅花","dynasty":"明","author":"王汝玉","text":"看花曾忆少年游，江海狂踪知几秋。莫道何郎今老去，未教诗兴减杨州。长安腊尽已春回，馀雪全消未见梅。纸帐夜寒清梦觉，梨云空满画中开。万山春雪不胜寒，几度曾经载酒看。沈醉独眠花影下，任教青鸟自啼残。月色娟娟满禁林，青绫被拥玉堂深。宫壶赐酒初醒后，只少梅花伴我吟。"}