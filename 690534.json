{"id":"690534","title":"辛酉又二月以诗代书重订宝安诸君子罗浮之游倘能结伴寻春便当移舟候驾乘兴勿如剡曲质言请以平原","dynasty":"明","author":"张萱","text":"愁霖赋就一舒颦，把酒登临独怆神。万树莺声双卯月，一年花信两芳春。应怜我负依刘约，却笑君非访戴人。到日盘餐有兼味，酌泉煮石脍苴莼。一水盈盈思杳然，花光叶影艳阳天。何时把臂求羊侣，共放乘春李郭船。狎主烟霞还旧好，寻盟泉石有新缘。榕溪鸡黍三年诺，迟尔飞云共醉眠。蓬莱今在岭云东，碧巘丹梯紫翠重。为报山空猿鹤怨，莫辞地隔马牛风。飙轮欲遍三千界，蜡屐须登四百峰。把玩颇堪供啸咏，青天万片玉芙蓉。汎汎晴光杜若洲，美人能否共移舟。东皇已展中和节，我辈何妨汗漫游。造次莺花须领略，清嘉风日足彝犹。主人四百三十二，一主期君一日留。"}