{"id":"708201","title":"满江红 其一 偶览稗史载王文成梦郭景纯极言王导之奸反导阴主之也因为赋此","dynasty":"明末清初","author":"尤侗","text":"好个夷吾，渡江后、久窥神器。谁更念、神州未复，江河顿异。堪笑一生苏武节，曾无半点新亭泪。问乱臣、贼子出臣家，谁之罪。王与马，久分据。敦与导，还同计。算败终为相，成当为帝。漫惜伯仁由我死，太真拔舌斯何意。叹谁将、赵盾弑君看，书其事。"}