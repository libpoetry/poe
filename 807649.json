{"id":"807649","title":"安平乐慢  晴郊纪胜","dynasty":"清","author":"陈维崧","text":"春水如油，吴船似屋，较他亭馆还多。燕翻油幕，鸟啄银铃，分棚占断晴坡。花面梅妆，看帽萦竹粉，袂掠兰莎。蜂蝶媚春罗。成团打块婆娑。正春压歌场，花抬酒价，半天戏鼓嵯峨。曼衍鱼龙遍，念奴悄试一声歌。急拍将阑，氍毹畔、暝翠微波。春游晚、半城夜火，盈盈细马双驮。"}