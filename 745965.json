{"id":"745965","title":"壬寅腊月十九日嶰筠前辈招诸同人集双砚斋作坡公生日此会在伊江得未曾有诗以纪之","dynasty":"清","author":"林则徐","text":"中原俎豆不足奇，请公乘云游四夷。天西绝塞招灵旗，下有荷戈之人顶礼之。公生距今八百有七载，元精在天仍为牛斗箕。命宫磨蝎岂公独，春梦都似黄粱炊。要荒天遣作箕子，此语足壮羁臣羁。当时天水幅员窄，琼雷地已穷边陲。天低鹘没山一发，祇在海南秋水湄。岂如皇舆西控二万里，乌孙突厥悉隶吾藩篱。若将壮游较今昔，恐公犹恨未得周天涯。崆峒之西公所梦，恍见小有通仇池。导公神游合西笑，何必南飞载鹤寻九疑。所嗟公身屡徒复遭屏，官屋欲僦犹阻于有司。合江之楼白鹤观，居此新宅无多时。寄身桃榔啖薯芋，南冠九死真濒危。吾侪今犹托代舍，忆公倍感皇天慈。谪所一生过也得，公言旷达真吾师。南阳词人涓玉卮，鞠?先制神弦词。悬公大瓢笠屐之遗像，诵公罗浮儋耳之新诗。公神肯来古伊丽，白鹿可夸青牛骑。冰岭之冰雪山雪，照公堂堂出峨嵋。长松尘洗鹤意远，真有番乐来龟兹。试著紫裘腰笛临风吹，使公空中一笑掀髯髭。"}