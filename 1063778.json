{"id":"1063778","title":"次韵苏东坡","dynasty":"宋","author":"释德洪","text":"先生谪儋耳，一叶航渺茫。褊心隘世议，怒骂成文章。昆虫伏孔垤，仰看青鸾翔。世欲羁縻之，凡虑不自量。琼山绕珠渊，宝光夜煌煌。我曾至其舍，月出波心房。追惟对遗编，灯火夜初凉。丽词有逸韵，文君方小妆。便觉胸次间，八窗玲珑光。似闻青冥上，幢节鸣佩珰。先生应过我，衣袖识天香。"}