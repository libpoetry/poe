{"id":"473300","title":"古意四首（以下《金昌集》） 其一","dynasty":"明","author":"王稚登","text":"珊瑚秀海底，海人涉中流。曾不盈尺寸，采采无遗留。琐细安足珍，空劳使者求。煌煌十尺枝，灿灿若灵虬。根生龙窟中，铁网不能投。千年龙一飞，沧波与之浮。奇宝出世间，东序陈天球。河图及银瓮，赤刀以为俦。尺寸终弃捐，轻掷如蚍蜉。不能饰楣楯，安足登冕旒。昔为盘中珍，今焉遗道周。"}