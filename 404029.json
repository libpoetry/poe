{"id":"404029","title":"金缕曲·校读榆生师《忍寒吟稿》有感","dynasty":"近现代末当代初","author":"喻蘅","text":"宿雨零烦暑。正金风袅袅，早秋暗度。牖下频年校遗稿，把卷沉吟朝暮。听历历、深心倾吐。往事前尘萦眼底，忆初程、附学迷前路。承指引，津梁渡。一编语业融今古。汲心源、周吴砥砺，苏辛机杼。写尽辛酸哀南赋，下笔玄黄风雨。伤心语、江潭烟树。凄怆兰成谁识得，拥素云、黄鹤归何处。销不尽，愁如铸。"}