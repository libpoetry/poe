{"id":"794017","title":"咏史三十一首 其二十四","dynasty":"清","author":"黄毓祺","text":"亦知袁景倩，不敌萧道成。正如一木支，无救大厦崩。顾谓其子最，名义古所敦。汝不失孝子，我不失忠臣。尔时刘尚书，父子亦殒身。百姓为之谣，可怜石头城。石头真可怜，褚渊空复生。举止有如此，何面堪向人。不能杀袁刘，寒士分固应。出语胡不避，功曹名至今。"}