{"id":"412602","title":"今别离","dynasty":"近现代","author":"汪石青","text":"古亦有山川，古亦有锋镝。如何今别离，惨于古离别。别情最不堪，今日君与妾。悲笳喧大营，斑骓鸣路侧。去去不可留，泪下痛沾臆。去年关外战，白骨如山积。无端大出兵，今年斗苏浙。男儿飞扬心，万死博勋业。吞声逐枪炮，置身戎卒列。功名不可知，死生非为国。古人重守边，今人斗同室！所以伤别离，别离殊不值。新妇叹无襦，丈夫方行役。洒我襟上泪，续君沙场血。血泪一以尽，哀哉两决绝。"}