{"id":"1106808","title":"和伯氏韵赠王元明元明旧亲予叔行也今死于贼矣","dynasty":"宋","author":"王洋","text":"十分佳处限长淮，人在空明静□猜。水北结茅真好去，袖中漫刺为谁来。因嗟翳日尘凝榭，更吊沈枪卧绿苔。多少平岗绕淮路，分明逐处是池台。野树霏烟不傍城，还知高士欲逃名。倦投芒屩春随处，笑起孤帆潮又生。曾宿客来门不掩，无心人住鸟忘情。郊原盛事知多少，出郭当朝共眼明。"}