{"id":"799565","title":"先大夫讳日","dynasty":"清","author":"宋琬","text":"坠叶岂更荣，流波无重回。哀哀古孝子，痛哭嗟瓶罍。喟余少薄祜，赋无《凌云》才。侧闻过庭训，爱惜如琼瑰。弱龄把铅椠，慈颜为之开。乾坤当百六，梁木忽然摧。譬彼玄鸟雏，巢倾雕梁灾。譬彼松下草，霜落成枯荄。自我歌鲜民，星纪凡屡该。况乃忝符节，陇山崔以巍。松阡渺何处，莫剪蒿与莱。飘萧生素发，膝下无婴孩。缅想夜台内，恻恻伤其怀。誓言守遗教，敢令官方乖。庶以清白风，稍酬罔极哀。"}