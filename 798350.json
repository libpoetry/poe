{"id":"798350","title":"新雁过妆楼·石涛画册","dynasty":"清","author":"曾廉","text":"一卷云烟。非名手、焉能大笔如椽。天家华胄，洒洒脱出尘缘。花草吴宫凋落尽，怆人只有石头禅。那还怜。南朝旧恨，燕子新笺。萧萧疏林断石，似天台雁宕，古洞寒泉。王孙草绿，几日匝地漫天。未知头陀寄兴，看豪素、超超逾米颠。空叹息、自皇王三五，代代桑田。"}