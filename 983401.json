{"id":"983401","title":"辛亥寒食清明之交杜陵先生暂归省谒与诸生食罢游后园独坐萧然戏作长句示诸儿","dynasty":"宋","author":"袁甫","text":"春风吹花次第芳，桃红李白蔷薇黄。榆钱柳絮飞欲狂，酴醾引蔓草木香。老人燕坐窥虞唐，目览千载游八荒。群儿奔趋如群羊，走过东阡复西厢。归来汗喘无可将，何如明窗治墨庄。读诵经史声琅琅，音节閒美非笙簧。有如农夫勤理秧，秋来乃有千斯仓。先生既至心不忙，背念衮衮倾三湘。一语蹇吃涕泗滂，老大空腹徒悲伤。圣明天子坐未央，收拾俊杰罗文章。袖然举首充贤良，仲舒轼辙俱轩昂。吾家有子雏凤凰，声价一日驰帝乡。随群逐队恣颉颃，终抱粪壤如蜣螂。"}