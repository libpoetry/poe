{"id":"765467","title":"玉漏迟 旧院有十二娘戏作此解贻之","dynasty":"清","author":"杜文澜","text":"信风吹已半，三三径里，盼花重转。馆认琅玕，闲把玉箫双按。修到扬州月样，又添了、十分清艳。钗凤软。珠帘卷尽，画阑敲遍。别后素手调筝，想暗减朱弦，一丝幽怨。镇日相思，三笑四愁频换。鳞素空烦六六，怕人去、红楼春倦。凝望眼。巫山断云飞远。"}