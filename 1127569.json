{"id":"1127569","title":"熙宁丁巳蜡祭致斋玉津东园雪中与监礼莘老学士同游西园","dynasty":"宋","author":"彭汝砺","text":"上苑亭台看雪飞，清寒十倍胜常时。腊深梅蕊争先出，风急杨花忽倒吹。地禁蛟龙藏玉宇，天寒凫雁浴瑶池。人间合有丰年颂，不祇梁园漫赋诗。天上春风破雪回，好花万点斗先开。情知岁有元丰瑞，合得君王暇日来。落雪纵横映步趋，分明身世在蓬壶。天家自与人间别，祇种琼花十万株。艺祖不嫌宫室卑，神孙今不剪茅茨。太平风俗终还厚，长似唐虞夏禹时。飘飘亭观贴云浮，知是蓬瀛第几洲。天子焦劳游乐少，池台鱼鸟自悠悠。"}