{"id":"921885","title":"祷雨张龙公，既应，刘景文有诗，次韵","dynasty":"宋","author":"苏轼","text":"张公晚为龙，抑自龙中来。伊昔风云会，咄嗟潭洞开。精诚苟可贯，宾主真相陪。洞箫振羽舞，白酒浮云罍。言从关州妃，远去焦氏台。倾倒瓶中雨，一洗麦上埃。破旱不论功，乘云却空回。嗟龙与我辈，用意岂远哉。使君今子义，英风冠东莱。笑说龙为友，幽明莫相猜。"}