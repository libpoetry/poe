{"id":"690473","title":"甲子秋日入邓玄度镜园得诗十章次杜少陵过何氏山林韵乙丑春正月重入镜园复次少陵重过何氏山林二十韵得诗五章","dynasty":"明","author":"张萱","text":"我为前度客，君有隔年书。再晤亦投辖，问奇频造庐。松眠云外鹤，莲戏石边鱼。自笑买邻者，何时更卜居。昨到竹已密，今来影更移。护根花鸭子，绷锦箨龙儿。药圃兰盈畹，葑田潮半陂。春明防俗客，须为补疏篱。一径水云处，万家砧杵时。长杯对短檠，旧客把新诗。睡熟曾吞锦，梦来休挂丝。且携白社客，同赴赤松期。击钵韵常险，敲灯话更长。瓦盘供菜甲，石鼎试茶鎗。但种陶潜秫，休持蔡泽梁。重来花信好，酌醴荐东皇。把臂复今日，入林从去年。池开环玉溜，奁满晕珠泉。松菊已成径，丝麻亦有田。千秋自光焰，不必冷灰然。"}