{"id":"747541","title":"短歌","dynasty":"清","author":"曹楙坚","text":"有酒不饮史不读，二十男儿长刺促。雌剑化去雄剑愁，箜篌一声神妪哭。黄者地，青者天，火云烧日桃花然。鸦啼碧烟作人语，梧宫秋苑三千年。旋风吹釭杀蛾茧，吴刀绞肠雪丝软。雕陵不少秃尾鹊，洛下空题黄耳犬。去年有家归不得，打门索逋作士色。今年欲归归无家，翠烛冷照棠梨花。"}