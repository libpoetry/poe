{"id":"406987","title":"兰陵王","dynasty":"近现代","author":"王彦行","text":"画栏直。行过球场浅碧。莲塘畔、孤倚秋风，不分涟漪展秋色。明妆俨去国。空舞寒衣对客。沧波暝、零乱翠盘，铅泪潜倾定盈尺。临流讯陈迹。记暖护鸳巢，偷占鸥席。房欹分付游鱼食。偏一夜风起，采秋人远，容光憔悴向水驿。闹红阻汀北。芳恻。思攒积。对黯黯楼台，消受凄寂。菱歌已是相思极。况薄暮归骑，又闻渔笛。今宵无睡，任枕上，暗雨滴。"}