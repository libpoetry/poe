{"id":"168596","title":"勉都干权君","dynasty":"宋代","author":"黄干","text":"长安城中豪俊林，锦韉玉勒驰骎骎。入门朱粉夸妙丽，出门青紫争浮沈。东有问医西问相，君独燕坐钩其深。冰眸一睨穷达判，刀剂不许寒暑侵。长安城外天阴阴，行人驻马为悲吟。高坟崔嵬葬白骨，安得不死腰黄金。世间万事何足恃，祸福倚伏常相寻。渠侬自愚君自强，谁肯一笑忘华簪。蜀人卖卜严君平，垂帘闭肆穷古今。逢人但说忠与孝，自有达者能知音。察形察色君所解，直须洞烛贤愚心。屈伸寿夭亦命尔，公平正直神所钦。"}