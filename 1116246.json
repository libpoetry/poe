{"id":"1116246","title":"次韵酬公夫二首","dynasty":"宋","author":"沈辽","text":"野性孱疏寄浩然，不邀虚誉借人延。贱官牵率终非意，故国归休粗有田。平昔是非犹可计，后来去就孰为贤。西轩一梦无馀事，不似南柯与世传。海舶不来官事闲，朝云夕雨看西山。强从委吏心虽易，欲避宵人势亦难。卧探古书聊自适，醉攀庭柯幸怡颜。因寻旧友清欢意，犹有榴裙数处斑。"}