{"id":"810449","title":"过水绘园留赠冒辟疆","dynasty":"清","author":"晓青","text":"澹荡园林水绘成，天光溪影弄新晴。主人领得春风意，小艓沿花趁晓莺。出水芙蕖映绿波，清凉台榭晚香多。胸中自信无烦热，门外何妨有雀罗。平居至性爱孤骞，几拟为文吊屈原。欲采芙蓉秋水阔，搴裳仿佛到湘沅。何须别置小山幽，身世俱成不系舟。花似美人怜月色，引人清梦到罗浮。"}