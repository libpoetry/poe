{"id":"1240792","title":"题并笛图","dynasty":"元末明初","author":"杨维桢","text":"北溟苍蟠赤有只，何年飞入昭阳里。王母抱其首，至尊抚其尾，爱之不啻如己子。时复娇嘶作宫徵，宁王窃弄至尊喜。一朝踊跃不可收，化作万丈长黄虬。腾怒□觞昆仑丘，五城欲崩河倒流。老优方作《霓裳》舞，朔风忽动渔阳鼓。鼓声殷殷来朝阳，六龙西狩剑阁长。欢乐极兮成悲伤，马嵬坡下尘土香。玉奴弦索花奴鼓，阉奴节腔浑奴舞。阿环自品玉玲珑，御手移游亲按谱。风生龙爪玉星香，露湿鞍唇金缕长。莫倚花深人不见，李摹擪笛傍宫墙。"}