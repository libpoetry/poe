{"id":"458427","title":"桂林七星岩骆驼峰，同者康林","dynasty":"当代","author":"卢青山","text":"孤驼蹲巨躯，七峰环左右。岂天降星神，来护此奇兽？双驼并立如相争，盘砣突兀雄无有。可怜崩坼残鱼鳞，荆附苔滋沦荒锈。八桂雨润兼风柔，万物得之生奇秀：嫫母无盐嘲王嫱，右师无唇耇焉寿；公何独偃蹇乎其间，肤剥皮蚀宁疮痏？我欲有询不能回，似觉豁然矫其首；双目凝注出微光，光芒长驰天海透。恍恍大漠间枯杨，黄沙白日争不朽。忽尔飙风挟威来，沙飞石捲迷后土。风止沙沉出毡篷，长髯长袍不露肘；龟兹小笛声妖娆，娇蛇摇腰信四抖。此时踢踏蹄摩扬，毛鬃卓卓树如帚。胡为蹇产温柔乡，山眉水眼为其友？或者命蹙随流落，堕此异域茫无助；或者昌狂天所嫉，故遣星神为拘守？我试出双肱，揽七峰于手。连为七星鞭，鞭此巨驼走。鲲化鹏运无移时，戈壁漫漫弥宇宙。青红紫绿炫奔腾，奇焰薄空如龙纠；公无或讶而且泣，此是公家海市蜃楼之光光牛斗。"}