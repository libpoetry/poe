{"id":"654865","title":"挽棠溪处士肃庵江先生","dynasty":"明","author":"倪岳","text":"诛茅结屋临棠溪，闭户读书人未知。雄才不复为世用，致君有术嗟无时。壮志空然成白首，独与棠溪作宾友。有酒可酌诗可吟，脱落烦羁肯轻受。神游何处招不还，西风薤露歌声残。魂去棠溪溪月白，魂返棠溪溪水寒。廿年葬骨黄甘道，陇树凄迷多宿草。青云不负旧衣冠，白面孤儿致身早。我歌为君重惨神，古来豪杰多沉沦。埋光铲采老丘壑，千载悠悠知几人。"}