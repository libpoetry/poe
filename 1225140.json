{"id":"1225140","title":"观孙太古周天二十八宿星君像图","dynasty":"元","author":"吴莱","text":"大圜杳何极，鳌柱屹不倾。日月光最耀，众星莽纵横。周天二十八，错粲各有名。荒哉审厥象，晃朗夺目睛。东垣青龙崛，西圉白虎狞。翾飞鸟隼状，偃伏龟蛇精。紫宫自然拱，银汉无复声。五行所经纬，甘石知性情。上界足官府，神人居穆清。韡晔逞幻怪，顤顤振铿轰。跳踉鬼脚捷，舑舕兽面赪。裳衣互裸袭，角鬣纷披鬇。岂其太白变，嬉戏类孲婴。或者荧惑动，威怒流欃枪。照临多芒角，躔次在缩赢。揣摩过人料，綵绘匪世程。伊谁驾一气，得以导九坑。想像陵倒景，观游抚层城。虚空何宫宇，苍莽孰节旌。毋宁秉笔际，溘此埃风征。凡夫本狭见，四顾惟寰瀛。夜叉冰澨呀，罗刹炎徼瞠。鲛女买绡出，狗夫衔箸争。祇疑列宿质，却混殊方氓。山神对我博，刻石华山陉。海神靳我画，浪卷沧海鲸。天神讵可识，万古欺聋盲。星占世有职，画史吾奚评。"}