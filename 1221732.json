{"id":"1221732","title":"月轩为海日张侯赋","dynasty":"元","author":"凌云翰","text":"轩前月来人不知，月来岂与人相期。张侯心中有明月，一举目间恒在兹。昔年见月亲具在，今年见月亲何之。玄霜徒劳至兔捣，桂树摇落秋风枝。海昌之地亘百里，斯民父母非侯谁。民之望侯如望月，高悬一鉴分妍媸。公馀燕坐此轩下，中夜矫首空驰思。琼楼玉宇在天上，安得酹入黄金卮。霓裳不及彩衣舞，凭轩谩忆趋庭时。天王天下民父母，光华旦旦无盈亏。海隅苍生因不被，依光已为贤侯期。一轩虽小关孝治，此理亦自良心推。永锡尔类思不匮，谓子不信徵诸诗。"}