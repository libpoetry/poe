{"id":"173564","title":"子楚煮雪水沦团茶乃与陶翰要语以诗见戏不敢","dynasty":"宋代","author":"王洋","text":"平生何居士，一壑清江濆。达观真在士，独往乃声闻。我亦策蹇步，不甘子绝群。追逐到灭景，回视嗟纷纭。今朝玉储开，群仙剪瑶裙。迷空散一花，万叠屯寒云。赏心会两遂，百忧销一焚。双凤已鸣似，神椎搞孤军。更看阴沴尽，高檐挂晴曛。"}