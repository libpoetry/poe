{"id":"980602","title":"送杜通直乞罢无极南归","dynasty":"宋","author":"晁说之","text":"青堂帐下白题歌，王师城外横天戈。白首国母契丹女，泣问王师来谓何。将军突骑擅府库，羌儿逃死独峰驼。军中即日拜太守，兜鍪未脱群冠峨。杜侯别乘不愿行，自言壮志今消磨。顾岂不知金币饶，家有清风誓不颇。归来南北信所之，无极陋壤留则难。却卷前志随征雁，回首三吴风景和。怜君骨法可学道，此身肯与树婆娑。嗟予投帻亦不晚，君好访我嵩山阿。"}