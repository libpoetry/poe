{"id":"769018","title":"月华清·十四夜月 其三","dynasty":"清","author":"黄之隽","text":"暮色苍然，明蟾先起，绝无云影来犯。历日掀看，渐向中秋逼险。不争差、些子光阴，肯夺个、好名先占。模范。算尚留馀地，一分仍减。仿佛初窥鸾鉴。正乍褪奁衣，侧边兜掩。瞒却人间，何处寻他缺陷。便挨过、十二周时，定又是、一层烘染。微欠。料垣娥不寐，匀圆双脸。"}