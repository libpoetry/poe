{"id":"400535","title":"无闷    和中仙雪意","dynasty":"民国末当代初","author":"饶宗颐","text":"欲旦延阴，先暝未昏，残日高楼倦倚。怕成朔凄风，气清如此。已过伤秋冷落，眷远路、沧波弥云水。早残蕙草，瘗花缀玉，如绵初坠。荒致。更谁似。看倒影椒涂，顿生春意。怅水阔山孤，漫劳遐睇。拟把琼枝画好，暂换取、芳菲生尘世。只剩得、无限痴寒，化作梨花铺地。"}