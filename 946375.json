{"id":"946375","title":"送黄子闻得县瑞安","dynasty":"宋","author":"陈傅良","text":"西都循吏无墨绶，密令忽用为三公。仁人遭时乃自见，不系官爵污与隆。黄君崎岖发半白，得县吾州沧海东。平生经术久未试，今幸小试难为功。休声出自士论众，遗爱见于民力穷。如君作吏岂择便，第勿谓难斯令终。嗟余欲归归未得，观政不在渔樵中。逢人每似卓傅传，此道万古君王同。"}