{"id":"709003","title":"摸鱼儿  答嵋雪叠前韵","dynasty":"明末清初","author":"曹溶","text":"怨城空、冷风黄叶，君来始获精思。昨年放眼章华上，仿佛猎徒飙驶。堪乐矣。聚司马元龙，入我毫端水。懒真堂里。遇花谱唐宫，十分春色，邀客展芳袂。尘途浊，耐可欹眠井里。侏儒耻向分米。移居只在秋塍畔，东望海云初起。文章事。似雪乳盈瓯，续取连宵醉。蕉筒索寄。纵铸就并刀，象觿双佩，难解此心繫。"}