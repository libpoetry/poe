{"id":"915277","title":"负丞零陵更尽而代者未至家君携老幼先归追送出城正值泥雨万感骤集","dynasty":"宋","author":"杨万里","text":"吾父先归吾未可，吾母已行犹顾我。儿女喜归未解悲，我愁安得似儿痴。墙头人看不须羡，居者那知行者叹。昨日幸晴今又雨，天公管得行人苦。吾母病肺生怯寒，晚风鸣屋正无端。人家养子要作官，吾亲此行谁使然。"}