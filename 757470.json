{"id":"757470","title":"沁园春 美人风筝","dynasty":"清","author":"孙荪意","text":"剪楮裁筠，涂朱施粉，多情欲迷。但如飞一去，浑疑剑女，任吹不动，却笑环妃。细骨玲珑，芳姿飘渺，奔月行常似羿妻。秋千外，怪弓鞋一捻，稳步云梯。遥遥欲上还低。最好在、湖边十里堤。怕巫神娇妒，来行雨湿，封姨轻薄，肯借风吹。飞燕身轻，惊鸿态逸，天际红霞映舞衣。丝儿断，看绿珠坠也，倏下楼西。"}