{"id":"690199","title":"次韵玉冈秋兴四首","dynasty":"明","author":"张羽（凤举","text":"江上青山秋更奇，赏怀犹隔楚天涯。丹枫欲障千林晚，黄鹄归飞万里时。往事灯前悲昨梦，流年暗里惜芳姿。霜寒鸟雀依丛急，怪底饥鸢苦见欺。何处秋生诗律奇，杜陵萧索蜀江涯。孤舟泪迸啼猿后，三峡涛回落木时。鸥鸟自飞閒不去，芙蓉虽晚故多姿。楚乡云雨还朝暮，宋玉风流亦漫欺。泸水烟销秋日晶，关河风色惨边情。年光暗惜江蓠晚，秋鬓愁看客镜明。十道羽书闻夕警，五更城角落寒声。季鹰自昔多幽思，不为鲈鱼叹远征。露下澄塘浸水晶，芙蓉花落太无情。青山近拥孤城壮，银汉高临万户明。小院松篁增爽气，谁家弦管剧商声。秋原莫哭诛求急，薇蕨生多尚足征。"}