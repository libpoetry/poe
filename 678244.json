{"id":"678244","title":"和曾侍讲九竹图韵","dynasty":"明","author":"林环","text":"金陵客舍长安陌，寸土如金苦嫌窄。生平爱竹负赏心，梦里犹思见颜色。谁人磊落独不群，玉堂侍讲武陵君。窗前隙地祗寻丈，移得一段湘川云。九龙山人更才绝，潇洒胸襟贮冰雪。醉来为扫墨君图，下笔纵横见奇节。琅玕交股铁作刀，凉吹入户声萧骚。清阴常对白日静，修干直拂三秋高。金銮朝退频相过，对竹看图欲忘我。脱却乌纱挂碧枝，扫石还因绿苔坐。周郎造我亦何为，高怀似与主人期。敲门看竹久未厌，便索此图而得之。乡山筋竹闽南路，每叹别来春几度。若能转赠金错刀，不惜琼瑶报君去。"}