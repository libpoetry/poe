{"id":"1110163","title":"次韵李才元舍人二首","dynasty":"宋","author":"吕陶","text":"求閒得请信贤哉，曾历星垣侍从来。标节向人清似玉，纷华于己冷如灰。仙坛露重吟怀爽，禅榻风轻睡眼开。昨日寻梅奉谈笑，竹轩松坞共徘徊。当年累疏彻尧廷，不为虚名自得名。霜雪盛来松秀茂，风波散后水澄清。红尘渐与高情隔，绿发应随喜气生。否泰卷舒公自悟，不须端筴问君平。"}