{"id":"74905","title":"水龙吟·元龙豪气消磨","dynasty":"金朝","author":"马需庵","text":"元龙豪气消磨，鬓毛衰飒成何事。九衢乌帽，黄尘几色，花前沉醉。落落情怀，悠悠岁月，欲归无地。三年太晏，朝还夕去，笑坐客、青毡弊。一线微官束缚，似秋菊落英无味。暮凉风景，片帆烟雨，长河千里。今日南来，倚楼王粲，不堪憔悴。问荆州早晚，定垂青顾，写平生滞。"}