{"id":"615428","title":"寓冲虚观作","dynasty":"明","author":"李孙宸","text":"浮来蓬岛定何年，秀出芙蓉片片鲜。世界风尘无此地，山中丘壑别藏天。遥凭仙路如堪往，初入玄都暂借眠。丹灶尚留仙令迹，铜龙还自羽人传。天边鸾鹤霞齐度，洞口桃花秋亦然。藜杖每扶朝雨后，樵歌多到晚钟前。纵无仙骨宁甘俗，说甚尘心不尽捐。朋好洽来无约束，水云到处恣留连。坐忘雾色侵筵几，静有泉声送枕边。岁月长留峰四百，沧桑曾阅世三千。觉来十载长安路，何似兹游数日缘。"}