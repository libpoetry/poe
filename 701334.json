{"id":"701334","title":"画梅四首为焦㻞中书赋 风梅","dynasty":"明","author":"黄仲昭","text":"南枝春意深，繁葩吐奇馥。东风一夜来，吹落满庭玉。树㡳莓苔纹，渐失旧时绿。骚客晓开门，忽讶飘滕六。天然玉雪姿，托根依绝巘。缥缈隔寒烟，不辨春深浅。叵人爱桃李，清标识应鲜。天公似有意，欲遮尘俗眼。玄云昼冥冥，雪满空山里。百卉凄以腓，无复旧红紫。独有山中梅，凌寒花韩韡。分明烈士心，不随颓俗靡。我家闽山下，种梅绕衡庐。林梢晴月上，风景如西湖。孤吟无与和，酹酒招林逋。乃今堕尘网，惭愧观画图。"}