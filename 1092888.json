{"id":"1092888","title":"赠潘德久舍人","dynasty":"宋","author":"韩淲","text":"閒常喜哦诗，逢君了无句。岂不有所思，盖噤莫敢吐。朅来吴山头，汩没时日度。悠悠众交情，往往半亲故。积阴盛暑寒，栖迟一筦库。君侯谪仙人，邂逅辱雅顾。杯行阅新编，指点尽韶濩。不谓正始馀，得此诸老趣。慇勤复招唤，倾倒所藏聚。法书多海岳，挂壁遍毫素。中间出娉婷，清声彩云驻。倒指不数人，百年几相遇。昨朝高轩过，隘巷亦惊謼。瓷瓯茗叶煎，石鼎柏子炷。幽窗坐谈久，不觉晚横雾。感君厚意长，因之写欣慕。工夫未平夷，漫以怀抱赋。转庵法眼正，逢场到朝路。终当入林密，共结茅屋住。安心参活法，一涤尘土污。"}