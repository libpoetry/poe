{"id":"1049808","title":"徐州黄楼歌寄苏子瞻","dynasty":"宋","author":"郭祥正","text":"君不见彭门之黄楼，楼角突兀凌山丘。云生雾暗失柱础，日升月落当帘钩。黄河西来骇奔流，顷刻十丈平城头。浑涛舂撞怒鲸跃，危堞仅若杯盂浮。斯民嚣嚣坐恐化鱼鳖，刺史当分天子忧。植材筑土夜运昼，神物借力非人谋。河还故道万家喜，匪公何以全吾州。公来相基叠巨石，屋成因以黄名楼。黄楼不独排河流，壮观弹压东诸侯。重檐斜飞掣惊电，密瓦瑩静蟠苍虬。乘闲往往宴宾客，酒酣诗兴横霜秋。沉思汉唐视陈迹，逆节怙险终何求。谁令颈血溅砧斧，千载付与山河愁。圣祖神宗仗仁义，中原一洗兵甲休。朝廷尊崇郡县肃，彭门子弟长欢游。长欢游，随五马，但看红袖舞华筵，不愿黄河到楼下。"}