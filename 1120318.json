{"id":"1120318","title":"立春帖子 太上皇帝阁","dynasty":"宋","author":"周必大","text":"玉烛重开岁，璿杓复建寅。谁知康寿殿，四序只长春。殿阁无为日，朝廷有道时。椒浮重酝酒，花发万年枝。手把蟠桃植，何劳羯鼓催。从今三万岁，十度看花开。一年好处是初春，十阁争先奉圣人。綵胜宝幡簪帽巧，兰芽蔬甲族盘新。官家阅武向茅篱，供帐都亭看凯还。凤辇过门亲献寿，春风先已满人间。湖上春光次第还，夹街新展集芳园。定知花木开偏早，惯识东皇造化恩。"}