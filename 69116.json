{"id":"69116","title":"剑歌行次韵","dynasty":"元代","author":"王冕","text":"先辈匣中三尺水，斩蛟曾入吴潭里。提归未肯策奇勋，轩冕泥涂真戏耳。鸡林削铁不足比，昆吾百炼安可齿？淬花不莹□鹈膏，掉鞘却敲鸾凤髓。忆昔破敌如破竹，带霜飞渡桑乾曲。于今绣涩混铅刀，不遇何异荆山玉？惊雷夜作青龙哭，血痕冷剥苔花绿。野人一见骇心目，到手抚摩看不足。雪花皎皎明阑干，毛发凛凛肝胆寒。老军疲将长慨叹，愿欲置诸武库间。书生无用且挂壁，引杯时接殷勤欢。天眼太高俗眼顽，锐锷宜许儿曹看。先生有志不在此，出处每谈徐孺子。清高厌觅万户侯，笑引江山归画史。我未四十□已斑，学剑学书俱废弛。五更闻鸡狂欲起，何事英雄心未已？"}