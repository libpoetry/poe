{"id":"296294","title":"水龙吟·冰丝盦感旧，龛为白栗斋所筑","dynasty":"现代","author":"章钰","text":"座中怪石森森，石交太息人何处。嘉蔬入馔，名花登几，低徊前度。老去参禅，狂来按曲，此情谁诉。恁清尊无恙，唱妍酬丽，轻抛了，云萍谱。曾展湛渊静语。信迢迢、风流天付。少游已矣，百身何赎，一般悽楚。邺架通书，顾厨品画，而今终古。剩千秋怅望，琴沈笛咽，过杭州路。"}