{"id":"130886","title":"六月五日大风雨水弟观有诗道其事因和之","dynasty":"宋代","author":"陈著","text":"自古人间多水旱，人事尽时功过半。区区事空不事实，三代以后人心乱。吾乡薄产寄山溪，崎岖随势无尺齐。受水通灌盍预备，堤防以石堰筑泥。顾不此信信偶木，鴃舌呗诵淫比屋。岂知性本依人行，方信之中神所宿。大云遮日雷无声，兼旬望霓忧群生。更兼五日天不雨，原无黍稷田无炕。田里倚龙为人命，百拜哀鸣聒龙听。忽焉夜雨一沾濡，咸谓卧龙今睡醒。胡为诘朝天晦冥，飓母横挟扬威灵。撼山崩谷发庐舍，掀播两间摧万形。初谓得雨龙之赐，谁料此风随后至。或者风雨自有数，龙亦无知天做事。不如反己自求天，难独靠龙图万全。况持纸钱徼妄想，正似衔石将海填。里无千户分十甲，谄鬼诛裒知几匝。流俗酣溺死不怪，我有苦言谁听纳。"}