{"id":"844100","title":"无题","dynasty":"清末民国初","author":"陈肇兴","text":"一顾倾城恨已迟，形相色授两心知。人因见惯浑如醉，情到钟深转是痴。栀子帘前偷订约，丁香盒底漫题词。无因得并夫妻鸟，夜夜双栖连理枝。银栊珠阁镇相望，寂寂家临大道旁。帘下鹦哥呼李益，花间仙犬吠刘郎。蛾眉出茧描新黛，象篦梳云学晚妆。记得酒阑人散后，夜深挟瑟上华堂。鱼钥重扃夜不开，敲门几度费疑猜。千呼尚抱琵琶出，一笑忙簪翠钿来。自解明珰登卧榻，私携玉镜上妆台。墙东认取窥臣处，只种桃花不种梅。巫山云雨记曾迷，绣被鸳鸯两两栖。带上身衔双彩凤，枕边魂断五更鸡。芭蕉剥后偏多雨，柳絮飞来半作泥。为告无郎心胆怯，出门休趁夜乌啼。春来曾拟驾香车，几度逢迎念又差。洞口夭桃空结子，墙头飞絮已无家。徒劳词客吟红豆，漫想仙人嫁绿华。秋月春风等閒度，伤心不忍听琵琶。青山隐隐水溶溶，碧槛朱疏十二重。此日章台回走马，他时药店落飞龙。新声宛转抛圆扇，旧约丛残叠密封。石烂海枯空一遇，可怜未嫁不相逢。脉脉情怀倒又颠，一回私恨一回怜。回文稠叠千馀字，锦瑟凄凉廿五弦。旧誓已成乌鲗墨，新诗犹寄紫鸾笺。生憎野鸭多轻薄，累杀鸳鸯不得仙。雪貌云鬟二十馀，风神犹似破瓜初。使君陌上青骢马，卢女门前白玉车。铃阁人归春悄悄，画堂燕去梦于于。青楼薄幸无知己，肠断萧娘一纸书。"}