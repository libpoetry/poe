{"id":"678924","title":"送朱州判子还家","dynasty":"明","author":"郑亮","text":"君家住在于山麓，门前旧种桑榆绿。遥望葱葱知故家，况有清阴庇邻曲。记得当年二月时，缲车轧轧蚕初丝。桑影欲斜春社散，榆烟新起午炊迟。故乡别来今几载，树色重重长不改。石砌轻风落小钱，粉墙晚日垂高盖。怜君近别复何如，依然绕屋青扶疏。感之忽尔有归思，因买孤舟还故居。"}