{"id":"489830","title":"赠李扩","dynasty":"明","author":"袁华","text":"苍颉史籀世既远，斯冰徐张犹善书。国朝杰出吴与赵，俗工纷纷讹鲁鱼。如锥画沙钗折股，会稽峄山化黄土。尚幸新泉丹井存，更有吴兴能复古。鸿都石经劫火焚，蓬莱翻刻亦飞尘。二碑屹立颍昌里，字画犹为人所珍。青城山樵虞阁老，书法中郎名誉早。萧吴杨杜号升堂，昆吾金刀刻刚卯。华亭李扩心好奇，凡将尉律幼所师。商盘周鼓秦汉石，临摸扫秃千毛锥。朅来相见娄江沚，铁崖铁限亲曾履。富儿金多招不行，门外求书日成市。慈亲倚闾思告归，归去匆匆仍索诗。嗟予潦倒丘壑里，迟子铭功书鼎彝。"}