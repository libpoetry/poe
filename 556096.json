{"id":"556096","title":"题东石草堂图赠黄松江","dynasty":"明","author":"唐顺之","text":"连山断若缺，一溪百余折。古松三四株，爪秃骨半枯。闻道闽山乃有此，谁将辇载来东吴。松江太守好静者，迹在风尘心在野。苦欲还山未得还，故托良工为摹写。太守昔年卧茅荆，日日看山无俗情。醉来向东拜白石，誓与此石同死生。岂谓金门被羁束，复向名藩分虎竹。横金衣锦世无比，太守只言非所欲。乃知碧山不负吾，驷马高盖胡为乎。有时吏散重门闭，焚香独隐鸟皮几。披图相对一莞然，不觉逍遥数峰里。樵人渔子似相识，手招两鹤势欲起。扁舟却在窗户间，便欲乘虚泛清泚。真邪假邪何足问，世间万事亦寄耳。"}