{"id":"697132","title":"同文父登泰山四首","dynasty":"明","author":"胡应麟","text":"百转丹梯上翠屏，天门遥望海冥冥。幽燕北护诸陵紫，齐鲁东回万壑青。松色自摇秦帝辇，芝封犹驻武皇灵。残碑七十俱尘土，千载凭谁问勒铭。缥缈飞云十八盘，高临回首尽长安。青天万仞楼台立，白日千重杖履寒。若木烟光浮帝阙，扶桑霞影落仙坛。相携并倚孤鸾啸，不向遥空问羽翰。独夜行吟到斗牛，阑干遥倚碧天愁。千峰日抱秦台上，万岭云争汉碣流。绛节光生群帝语，玉扉寒启众灵游。吹笙不浅王乔兴，杖履何年更十洲。面面芙蓉立紫烟，石门丹壑迥相连。遥峰雾拥星河出，绝顶天回日月悬。玉碣尚传司马后，苍松谁问祖龙年。相看十载沈冥意，梁父吟成共黯然。"}