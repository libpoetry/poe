{"id":"1112044","title":"秋夜雨 其五","dynasty":"宋","author":"吴潜","text":"西风半入孤城角。人生归燕巢幕。倦翁衰甚也，又不是、官卑禄薄。收绳卷索今番稳，尽一丘一壑足乐。还是远空雁落。报宛句、溪光犹昨。晚来小雨鸣檐角。又还烟障云幕。四明窗透荡，渐夜永、綀衫轻薄。候虫但要吟教老，不管人、老欠欢乐。闲看烛花烬落。浮世事、转头成昨。"}