{"id":"562012","title":"送天台吴蟾友奉董宗师命主桐柏观","dynasty":"明","author":"贝琼","text":"天台之山四万八千丈，中有飞仙共来往。东方未白天鸡号，扶桑赤日三更上。山人曾识玉蟾翁，丹砂九返面如童。吹笙醉跨千年鹤，朝上崆峒暮庐霍。葛洪井西松树老，子晋台下桃花落。日边人寄董师书，别我却入天合居。麻姑相见已白发，蓬莱弱水人何如。我亦张帆上南斗，餐霞有诀能相授。青天更约借龙骑，福地应知今虎守。"}