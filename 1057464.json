{"id":"1057464","title":"送贯之县丞解官还寿春","dynasty":"宋","author":"刘弇","text":"西江客袂春风老，吹得归心乱如草。鲵浪三篙下晚艎，去程不学寒蓬扫。淮山苍苍淮水长，千里一官归故乡。举世由来青眼少，孟剩破黛嫫母狂。缇巾十袭尽燕石，埋蚀太半双明珰。干霄自是男儿气，遭与不遭真偶尔。人非田文莫弹铗，世有伯喈须倒屣。君其行矣重问津，蹀月騊駼宁绊死。"}