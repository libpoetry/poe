{"id":"645974","title":"旅怀","dynasty":"明","author":"张宇初","text":"落木号凄风，蟋蟀鸣四壁。寒灯照帘帷，丛薄林露滴。弊帙散未收，遗言藉闲适。更长城鼓遥，星月杂行迹。余梦感遐思，初霜古枫赤。忽兹岁月深，轗轲念登历。虚中竟谁论，永夕增叹息。无寐幽抱盈，空林静寒碧。起早月尚明，微风响庭树。遥钟尽残河，池草盈白露。披衣行空庭，孤禽语平曙。酬措每疏慵，晨光起檐户。孰知愁虑牵，丘壑慕恬素。薄俗擅奸危，皇情感深顾。岁阑贫病侵，幽愤徒朝暮。夕阳下城西，平野荒烟断。淅沥晚风鸣，鸟静芦葭乱。归人行且迟，落木疏汀岸。滞旅倏秋霜，池月来轻幔。方惭婴世氛，悔吝益贞干。羁絷久何堪，良猷匪前算。聊从适素怀，斯道俟潜贯。独有岁寒心，松筠契冰涣。"}