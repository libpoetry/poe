{"id":"806404","title":"齐天乐五十首 其四十四","dynasty":"清","author":"端木埰","text":"冷云低幂帘栊影，秋阴酿来何骤。细不成丝，轻如散曲，作弄霜威僝僽。霏霏住否。正落叶声中，暗蛩喑后。梦醒空斋，峭寒清逼琐窗透。侵寻时序逝水，记良宵迓客，刚剪春韭。翠减宫槐，华开野菊，又是授衣时候。相如病久，对枯树黄疏，夜灯青瘦。羡到栖鸦，卜居浑未有。"}