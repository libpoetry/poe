{"id":"6745","title":"酬于侍郎湖南见寄十四韵","dynasty":"唐代","author":"包佶","text":"桂岭千崖断，湘流一派通。长沙今贾傅，东海旧于公。章甫经殊俗，离骚继雅风。金闺文作字，玉匣气成虹。翰墨时招侣，丹青夙在公。主恩留左掖，人望积南宫。巧拙循名异，浮沉顾位同。九迁归上略，三已契愚衷。责谢庭中吏，悲宽塞上翁。楚材欣有适，燕石愧无功。山晓重岚外，林春苦雾中。雪花翻海鹤，波影倒江枫。去札频逢信，回帆早挂空。避贤方有日，非敢爱微躬。"}