{"id":"433341","title":"渔歌子 黄山棹歌十阕","dynasty":"近现代","author":"黄公渚","text":"仰口湾头檞叶黄。漩心河畔蓼花香。朝撒网，晚鸣榔。一曲渔光唱夕阳。二月南风鱼泛来。黄鮕赤鲫间仙胎。施栫淀，布罾䍣。更著槎头障水隈。窑货第宽二里强。渔村八月烂秋光。山枣熟，柿经霜。红出人家牡蛎墙。绛色裲裆双髻丫。踏歌连臂唱村娃。红姤婐，绿槎枒。一树山茶若个家。蛏圳蚝山计岁租。海星熠耀海珠腴。囊碌石，网珊珠。生涯滨海胜江湖。到处风吹麦饭香。蒲帆暮卸鸟栖樯。鱼贯柳，蛤盈筐。村酒浓于蟹壳黄。出海千帆舶趠风。浮家泛宅翠涛中。看蜃市，狎蛟宫。鲸鱼张眼射波红。茔子泉儿十里途。渔舟唱晚载鹈鹕。惊巷犬，嚇栖乌。家家竞把醉人扶。积翠烟霞岭逼天。黄山南面是青山。郎竹马，女鸦鬟。村似朱陈自往还。腊鼓鼕鼕祀海神。垂髫戴白趁墟人。衣食足，屋庐新。何必桃源始避秦。"}