{"id":"944554","title":"借榻竹庵","dynasty":"宋","author":"陈翊","text":"短筇穿秋云，杳霭杂雨意。林梢响脱叶，虹影挟夕霁。安栖一枝禅，静寄三径地。青薜蟠弱龙，紫栗缩寒猬。游息屏百营，偃仰得佳睡。靖惟天地间，岁月脱如蜕。三彭伐一真，六凿纷小智。居然蜗战角，在处牛穿鼻。驱驰赤白丸，百年等儿戏。岂知闲中天，意到即超诣。灯光续佛照，石响清夜气。愿言住庵人，万事付衲被。食肉尸陀林，渠自有正味。但怀不退转，便到佛地位。请参诗中禅，一语当千倡。"}