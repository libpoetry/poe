{"id":"1235067","title":"鬼首法刀歌","dynasty":"元","author":"李鹏","text":"犴狴云黑风怒号，古柏下荫青天高。白头狱卒气如虎，示我鬼首之法刀。刀光闪闪展秋练，朱发苍髯飒青面。玄冥使者为护持，一夕蟠空起雷电。雷公霹雳电光微，恨血漠漠青燐飞。妖狐跳梁天狗吠，北斗白日无晶辉。君不见东南群盗方驰突，黄牛峡西更仓卒。酒酣激烈风火生，我欲持刀待明发。青灯荧荧古狱中，起来搔首乱飞蓬。还君此刀泪沾臆，呜呼壮士今沈郁。"}