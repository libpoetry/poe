{"id":"1115262","title":"过胡骆坑二首","dynasty":"宋","author":"杨万里","text":"说尽山寒未识寒，此间寒不是人间。岩崖泉冻琉璃涧，冰雪云封翡翠山。一担衣裳都著尽，两边窗子更深关。耸肩缩颈仍呵手，无策能温两脚顽。已被山寒病老身，车徒溪涉更艰勤。雾皆成点元非雨，日出多时未脱云。猿鸟一声人不见，松杉四塞径无痕。十分晴暖侬何福，肯借曦光三五分。"}