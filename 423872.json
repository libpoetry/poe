{"id":"423872","title":"金缕曲·前意未尽，又成此词","dynasty":"近现代","author":"常燕生","text":"易水悲风启。正蓬莱、千方一概，鼓声如死。地老天荒逢此日，应有真人间起。数我辈、只今谁是。脱却貂裘谋一醉，觅盘龙、跃马风尘底。天下事，蜀江水。一樽相慰江原市。伴同游、闻弦俊客，裼裘公子。照眼乾坤须整顿，看取曾胡左李。问古士、何如今士。我愿易偿如鼹鼠，但芒鞋、竹杖青城里。餐夕菊，纫秋蕙。"}