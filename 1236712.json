{"id":"1236712","title":"蜡梅二首","dynasty":"元","author":"耶律楚材","text":"越岭仙姿迥异常，洞庭春染六铢裳。枝横碧玉天然瘦，蕾破黄金分外香。反笑素英浑淡抹，却嫌红艳太浓妆。临风浥此蔷薇露，醉墨淋漓寄渺茫。冰姿梦里慕姚黄，滴蜡凝酥别样妆。生妒白红太浓淡，懒施朱粉自芬芳。寒英深染蔷薇露，冷艳微熏笃耨香。受用清绝恣吟绕，惜花一念未全忘。"}