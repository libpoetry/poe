{"id":"219102","title":"和仲韩见简韵","dynasty":"宋代","author":"章甫","text":"野人不爱名，中岁益安命。辛苦营一区，婆娑只三径。那知钱有神，但喜酒能圣。翩翩赵公子，时时枉轩乘。诗词既清婉，笔力亦端劲。传家坚素守，从仕伤直性。语言生风波，道路足机阱。君犹沉下僚，我亦抱多病。时偷半日閒，乐此一室静。赏月已失期，登高况当令。风物渐凄紧，江山更幽夐。何时城南楼，曳杖可乘兴。"}