{"id":"687413","title":"初度述怀二首","dynasty":"明","author":"孙承恩","text":"百年光景故骎骎，况复天涯万感侵。未有涓埃酬帝力，独将迂拙守初心。月明江浦猿声急，云暗山城雁影沉。慈母白头应念远，倚门日暮正愁深。学道蹉跎秖未成，岁华荏苒壮心惊。乌纱不愧青天覆，玄鬓从教白雪生。皇览岂能忘卜梦，闻诗犹自忆趋庭。天涯忽忽思千种，风木声中泪最清。"}