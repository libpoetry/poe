{"id":"1106803","title":"壬戌立冬十月十一日陪路文周朋携禔祖同访后山道人庵道人出就庵烹茶庵外采菊拾橡实以归偶成即事","dynasty":"宋","author":"王洋","text":"倦缘闲景散闲情，人未归庵户不扃。试拨柴烟寻宿火，旋添泉水洗茶瓶。黄花采采盈衣袖，橡实离离傍短萍。何日一邱藏曲折，与君同伴斸青冥。养生无欠亦无馀，种竹圈篱草结庐。凿地觅甘分乳脉，锄田得实饱新蔬。壁间数本空王像，架上都无养性书。我自病来能晚食，从今缓步当安舆。"}