{"id":"767990","title":"沁园春     其二 为卓火传甥题传经堂同曹顾庵学士作","dynasty":"清","author":"丁澎","text":"代易时移，岿哉斯堂，肯搆依然。羡书摊百卷，争如昼锦，庾称万石，宁取三鳣。帐里香芸，阶前带草，临水依塘只数椽。君家学，使田何辕固。比室摩肩。园林梓泽荒烟。惟绿字、丹文信可传。看允宗有角，终惭岳岳，孝先之腹，任尔便便。户映缃青，阁销藜火，甥也宁云似舅贤。休如仆，但与书不读，白昼长眠。"}