{"id":"710633","title":"洞箫行","dynasty":"明末清初","author":"邝露","text":"贵不愿夔龙侍辇歌九韶，富不愿金谷秦筝按六幺。但愿中秋无云月当午，王郎酒酣为余吹洞箫。洞箫翕兮天气清，北斗插地天河倾。洞箫急兮天气肃，秦娥咽月湘妃哭。大簥箫箫风入松，崩云裂石吟水龙。小言札札机弄杼，一声两声落花雨。欲啭不啭态自生，上林学语调春莺。天声竹声妙无间，紫塞衔芦迭秋雁。秋雁春莺嗾嗾啼，尽随明月霭金闺。鸳鸯机上流黄妾，络纬镫边织锦妻。别有关山限城阙，风吹不到音尘绝。纨扇朝辞汉辇恩，琵琶夜控胡天月。月中霜杵响泠泠，孤猿啸月不可听。开处乍疑花踯躅，放时还作雨淋铃。淋铃踯躅成幽咽，幽咽不通声暂歇。定有肝肠未许人，指中飞出莲花舌。自言结客少年场，芙蓉出水未有霜。十年学调白翎雀，四海难逢金凤凰。今夕何夕是三五，夜如何其夜未央。请君徘徊三五弄，请君为作洞箫行。我初好音惟好此，羌篴胡笳空聒耳。不惜黄金铸子期，不遇平原不买丝。秦时弄玉去不返，嗟君此曲出已晚。不羡君家王子渊，青宫作赋万人传。不羡君家王子晋，玉笙一阕花千仞。羡君颜色簺花红，呼吸噫气通玄风。会须控鹤归缑岭，不教吹箫入汉宫。"}