{"id":"220353","title":"夫远征·采蘩浴春蚕","dynasty":"宋代","author":"吴泳","text":"采蘩浴春蚕，夫婿今远离。贫无金钗别，愁有玉箸垂。朝同火伴去，莫独衾裯随。百夫十夫长，千里万里期。去期日已远，征郎不雇返。生理日就贫，岁年亦云晚。虽有乳下男，不能充夫丁。昨日府帖下，籍已书其名。官军独备北，颇恤东西民。勿言征钱轻，抽徵将到人。"}