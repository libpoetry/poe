{"id":"811660","title":"闻唐陶山明府重修桃花庵感赋用原韵","dynasty":"清","author":"归懋仪","text":"遗祠重为拂埃尘，补种夭桃几树新。红粉也知怜国士，青衫偏是困才人。不逢良木宁求荫，肯为黄金便屈身。纵酒佯狂聊玩世，笙歌队里老青春。悔占江南第一名，遭他谗口玷冰清。狂依花月为生计，閒藉云山写不平。斗酒每为知己罄，双眸还对美人明。英雄末路真无奈，甘就蒲团证此生。"}