{"id":"1114796","title":"宜兴山房十首","dynasty":"宋","author":"李曾伯","text":"晓起炉烟一缕清，梵音缭绕槛轩行。须臾日上松梢了，又听斋钟相应鸣。斋罢鸡声转午天，地虚人寂境萧然。两三衲子自来去，时取茶芽煮涧泉。檐影亭亭日正中，莓苔不扫绝尘踪。闭门相共蒲团坐，看读华严一卷终。薄霭垂垂欲暮时，渐生霜气著征衣。山深不见牛羊下，惟有樵人荷担归。烧罢天香月半昏，掩扃才了便呼灯。窗前诵彻渊明赋，却傍禅床听葛藤。月暗山空夜倍长，清谈消遣睡毋忙。山中新酒幸堪饮，何惜一杯相共尝。四壁寒蛩作苦吟，唤回旅梦约三更。不知身在禅房宿，误听松风做雨声。薄薄新寒透被轻，醒来窗隙弄微明。山中不用梅花角，自有枝禽报五更。俄顷钟声到枕边，朦胧晓色试霜天。披衣欲起浑无事，赢得平明一觉眠。稚子敲门唤起休，金乌早照屋山头。饭馀欲看蟠松去，可是今朝作雨不。"}