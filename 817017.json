{"id":"817017","title":"解语花二首","dynasty":"清","author":"端木埰","text":"窗涵净绿，树蔼浓青，炎景如年永。万绿都静，高槐际、剩有数蝉凄哽。帘栊飐影，又金鸭、篆烟都冷。几缕清风，吹透蕉衫凊。斜照迟迟度岭。渐幽轩暑退，凉思堪迎。翠烟将暝。东林外，飞上半轮明镜。清晖饮领。望良友，来同觞咏。浑未来，自掩柴关，餐胜惟新茗。畦边雉堞，路绕蛇盘，人入芦中去。未收残雨。驱车处、都似野塘鸥鹭。虚窗共俯。爱千顷、绿烟凉冱。飞画觞，同酹芳醽。清气餐空宇。还为荷华献寿，想红衣青盖，香遍南浦。碧云凝露。浑相赏，谁识个中心苦。移根净土。要世界、熏成兰杜。休但怜，娇脸凝霞，冠群芳仙谱。"}