{"id":"549101","title":"南中二老图诗","dynasty":"明","author":"毕自严","text":"南极老人星不孤，轻风洒洒披佳图。青城何来紫烟气，羡门园客无时无，我亦颓焉自放思蓬壶。年来鹿鹿造物驱，拮据职业形神枯。閒窗展对快硕肤，须眉欲语欣吾徒。一掌留禁释不辜，一总陪宪饬廉隅。载读高谈稷下与吴歈，滴滴灌顶甘醍醐。曹刘可役屈宋奴，酒后耳热歌乌乌。翩跹曳履钟山趋，不让当年九老在东都。道能随物化，身肯要人扶。仆本淄黉一耄夫，蒲姿亦与名贤俱。五载艰辛东野御，居然滥吹齐之竽。夜行秉烛胡为乎，菊荒三径真为愚。咄哉二老皆通儒，寿身寿国道味腴。君不见齯齿重生鬓欲角，增筹赐卣良非迂。"}