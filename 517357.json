{"id":"517357","title":"登薛仙峰寄自牧知己","dynasty":"明","author":"王称","text":"小年学剑术，颖脱神锋生。身娴韬略书，吐论吞从横。傍搜百家言，复得夷鞅情。自顾万人豪，不惭一代英。担簦赴神州，十上空无成。巍巍黄金台，邈哉阻天庭。归来守故墟，索寞罗秋萤。作书谢知己，闭门绝浮荣。悄悄林下居，一室有馀清。閒寻白社约，或作青山行。傲吏期解冠，渔父同濯缨。纵酒竹林逸，寻仙松子盟。匣中双宝器，弃置蛟龙鸣。偶兹凌丹梯，足下云霞升。孤鸿天外出，白日波上明。九节菖蒲花，采掇延吾龄。飘飖羽人居，蜕骨遗玄经。吸景若可弄，丹砂思一营。惟君抱孤绝，襟怀洞春冰。相期苟有志，云鸿极冥冥。"}