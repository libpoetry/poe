{"id":"692014","title":"寄怀蒲圻魏使君","dynasty":"明","author":"李攀龙","text":"赤壁黄矶锦不如，故人家傍武昌居。蒲生太守裁鞭后，竹拥郎官赐管馀。遣兴几篇司马赋，衔冤一纸乐羊书。楚材堪已推三晋，那得长悬刺史车。归来高卧叔牙山，恰尔分符出汉关。一顾青云生海上，千秋白雪在人间。非时按剑投珠起，无意偿城抱玉还。所以离骚长苦怨，楚臣容易老红颜。摇落谁怜作赋才，高秋无处不悲哉。大王自啸雄风起，神女长携暮雨来。非有上林吞梦泽，至今江汉绕兰台。武昌月满南楼夜，安得青樽共我开。"}