{"id":"265058","title":"贺新郎·偕碧霞孤屿谒文信国祠","dynasty":"现代","author":"王季思","text":"乍举横江楫，依稀见迎风裙衩，凌波罗袜。劫外何来方丈地，迥与红尘隔绝。容尔我双双拜谒。南渡兴亡如梦去，峙中流剩此残碑碣。家国恨，何事歇。海枯石烂情难灭。算人间君臣儿女，由来一例。夹径松篁交翠影，想象霜筠雪节。更双塔巍峨相接。各有千秋心事在，对灵祠未忍匆匆别。指江水，誓同穴。"}