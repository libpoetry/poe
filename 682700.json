{"id":"682700","title":"秣陵秋况","dynasty":"明","author":"区怀年","text":"蹉跎谁复问长安，九陌花光梦里看。邦禁自宽愁酷吏，史宬多阙借稗官。风流异代仍归晋，月旦何心冀识韩。清誉几人终惠好，楚江回首溯鸡坛。摇落秦川赋独醒，钓竿惭却五湖汀。有怀漫笑屠龙技，无事容探瘗鹤铭。远道几年违菽水，枯囊终日计参苓。吴舠载酒清歌艳，愁绝临风未忍听。消渴丁年总不如，近应除酒托清虚。烟光满壁裁诗就，雨气凝窗䇘茧馀。怪石短蒲幽客贶，香奁彤管美人书。居心此际庸非净，犹胜天涯怨索居。白门书剑误凭淩，拟向龙天结小乘。寤寐故山惟粤秀，过从高士半吴兴。拈花短偈閒相赏，挂席长风病未能。蔬具茗炉朝夕课，不妨人唤在家僧。"}