{"id":"730251","title":"朱亥墓（在朱仙镇俗称屠儿原）","dynasty":"清","author":"雷钟德","text":"战国盛养士，尽为私恩倾。朱亥里巷人，宁知义与名。十年鼓刀大梁市，一朝袖椎邺中城。当时岂知矫令非，感恩公子因侯嬴。夺鄙军，褫秦魄，救赵存魏在兹役。不然赵亡魏亦寒，不见梁城终屠磔。夷门监者年七十，平生乃有市侠客。至今屠儿原上草，犹带当时椎血碧。"}