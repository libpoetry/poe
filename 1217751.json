{"id":"1217751","title":"次韵吴仲怀学录理发有感","dynasty":"元","author":"陈镒","text":"君子遁林壑，德润日以滋。清晨启重门，理发延轻飔。比栉去其垢，心惬乃自知。盈颠忽种种，睹兹却兴悲。感怀寄吟咏，秀句何瑰奇。默伤时序迈，蹭蹬无所施。风尘况扰扰，涉历世故危。虽云发早白，年实未及衰。惟昔践场屋，曾折丹桂枝。功名姑少试，其志在远期。而我苦节士，亦复怀明时。为子歌欲放，歌罢还自嗤。"}