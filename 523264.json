{"id":"523264","title":"戏作放歌寄别吴子","dynasty":"明","author":"李梦阳","text":"惟昔少年时，弹剑轻远游。出门览四海，狂顾无九州。献策天子赐颜色，锡宴出入黄金楼。扬鞭过市万马辟，半醉唾骂文成侯。结交尽是扶风豪，片言便脱千金裘。弯弓西射白龙堆，归来洗刀青海头。昆崙河碛不入眼，拂袂乃作东南游。江海汹涌浸日月，岛屿蹙沓混吴越。匡庐小琐拳可碎，鄱阳触怒踢欲裂。泽中龙怪能人言，喷涛吹浪昏涨天。大鹏举翼四海窄，笑尔弋人何慕焉。东吴子，君非淟涊闇穆取位之丈夫，余亦岂卑卑与世而浮沉。恂复共斗非庸劣，廉蔺终投万古钦。攀鳞扫氛代不乏，我岂复恋头上簪。鹿门黄犊稳足驾，商颜紫芝山固深，有飞倘附秋空音。"}