{"id":"1126285","title":"绿绮七咏 新马棚","dynasty":"宋","author":"曹勋","text":"新厩翚飞万马还，珠缨金埒綵旗间。已看騋牝三千骏，更识君王十二闲。巧辟轩窗面面风，坐收骏足玉关通。渥洼汗血供龙驭，尽在凭栏指顾中。连沧观下两军分，金勒争驰笑语温。绰拨未能防辈棒，飞星时听过毬门。炉薰一炷北窗虚，公干归来乐有馀。插架万签时讽味，孟光倚阮阅琴书。武库森严马政高，宝鞍装络列周遭。饭馀百役皆亲董，出格争先奉赭袍。颇闻公退静清晨，吏舍萧然只数人。岂比簿书程不识，是中得句更无尘。皓鹤婆娑戢羽翰，移巢忽自下云间。主人元是蓬山伯，特地飞来伴昼闲。"}