{"id":"38716","title":"游仙·朝逾弱水北","dynasty":"唐代","author":"吴筠","text":"朝逾弱水北，夕憩钟山顶。颛顼清玄宫，禺强扫幽境。烛龙发神曜，阴野弥焕炳。导达三气和，驱除六天静。玉楼互相晖，烟客何秀颖。一举流霞津，千年在俄顷。扬盖造辰极，乘烟游阆风。上元降玉闼，王母开琳宫。天人何济济，高会碧堂中。列侍奏云歌，真音满太空。千年紫柰熟，四劫灵瓜丰。斯乐异荒宴，陶陶殊未终。整驾辞五岳，排烟凌九霄。纷然太虚中，羽旆更相招。且盼蓬壶近，谁言昆阆遥。悠悠竟安适，仰赴三天朝。予招三清友，迥出九天上。挠挑绝漠中，差池遥相望。大空含常明，八外无隐障。鸾凤有逸翮，泠然恣飘扬。寥寥唯玄虚，至乐在神王。"}