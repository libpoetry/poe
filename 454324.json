{"id":"454324","title":"金缕曲  飞霞盛会","dynasty":"当代","author":"何永沂","text":"旧梦江山绕。又何堪、帝王功业，了犹未了。霹雳龙狂云浪黑，一缕花魂飘杳。方大悟，邪多正少。山有溪清枫叶赤，烧不残、大地青青草。人易悴，诗难老。医忙喜接冥鸿报。道飞霞，群贤毕至，短吟长啸。青眼高歌千盅酒。满座知音皎皎。算今日，大抒怀抱。怨去吹箫狂说剑，板桥霜，莫道君行早。鸡欲唱，天将晓。"}