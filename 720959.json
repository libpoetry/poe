{"id":"720959","title":"冬夕","dynasty":"明末清初","author":"王夫之","text":"夕风楮叶有清喧，片紫西收碧未圆。河汉依微倾北户，流霜容与润高天。寥寥空界魂孤往，鼎鼎长宵梦小年。欲与禁寒邀白鹤，齐州不耐暝横烟。天物何归剩碧虚，霜飙难挽日南车。哀弦短剑留魂梦，雪鬓雾花空赘馀。蚕妾报收双瓮酒，故人诺借满床书。不知哀乐将谁得，恻恻寒心逼岁除。"}