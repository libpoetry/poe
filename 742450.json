{"id":"742450","title":"观潮行","dynasty":"清","author":"黄景仁","text":"客有不乐游广陵，卧看八月秋涛兴。伟哉造物此巨观，海水直挟心飞腾。瀴溟万万夙未届，对此茫茫八埏隘。才见银山动地来，已将赤岸浮天外。砰岩磓岳万穴号，雌呿雄吟六节摇。岂其乾坤果呼吸，乃与晦朔为盈消。殷天怒为排山入，转眼西追日轮及。一信将无渤澥空，再来或恐鸿濛湿。唱歌踏浪输吴侬，曾赍何物邀海童。答言三千水犀弩，至今犹敢撄其锋。我思此语等儿戏，员也英灵实南避。只合回头撼越山，那因抉目仇吴地。吴颠越蹶曾几时，前胥后种谁见知。潮生潮落自终古，我欲停杯一问之。"}