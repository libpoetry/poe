{"id":"675574","title":"真定值雪有感","dynasty":"明","author":"陈洪谟","text":"孟冬才初旬，飞雪遽如是。微闻夜窗鸣，及晨忽盈砌。古树垂寒枝，亚亚琼瑶缀。烟霭如云屯，咫尺迷城市。须臾风怒号，入面劲如刺。仆夫声嗷嗷，兹惟凶荒岁。枵腹巳连朝，鹑衣近复敝。沟壑死不免，冻馁何足计。吾闻心恻然，此地人多累。南方当此时，和煦如春气。辛勤事耰锄，衣食亦不匮。虽遇水旱年，仓庾犹有备。今我过诸州，亦闻发赈济。贫者未沾粟，富者已盈笥。从来救荒难，十百才一二。勖哉诸有司，辑宁尚加意。"}