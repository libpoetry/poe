{"id":"721587","title":"江东别朱生","dynasty":"明末清初","author":"屈大均","text":"彭蠡水茫茫，东流控马当。孤帆悬细雨，故国隐斜阳。知己白门少，思君秋夜长。殷勤南蒲送，何日慰参商。分手横江馆，烟波一片愁。天门青两岸，春草绿中洲。相许有长剑，所欢非五侯。交情贫贱好，岁晚莫悠悠。五岭横韶石，三泷下桂阳。北门秦锁钥，南服越封疆。战垒秋旗满，津楼晚角长。期君如陆贾，游说得金装。"}