{"id":"915176","title":"买菊","dynasty":"宋","author":"杨万里","text":"老夫山居花绕屋，南斋杏花北斋菊。青春二月杏花开，抱瓶醉卧锦绣堆。凉秋九月菊花发，自折寒枝插华发。湘累落英曾几何，陶令东篱未是多。吾家满山种秋色，黄金为地香为国。就中更有一丈黄，霜葩月蕊耿出墙。饮徒亡酒寻不得，寻得一身花露香。如今小寓咸阳市，有口何曾问花事。百钱担上买一株，聊伴诗人发幽意。"}