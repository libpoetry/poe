{"id":"936707","title":"航海","dynasty":"宋","author":"陆游","text":"我老卧丘园，百事习慵惰。惟有汗漫游，未语意先可。或挂风半帆，或贮云一舸。趁潮乱鸣橹，过碛细扶柁。近辄凌烟海，自笑一何果。邂逅得奇观，造物岂付我。古湫石蜿蜒，孤岛松磊砢。湘竹閟娥祠，淮怪深禹锁。鬼神骇犀炬，天地赫龙火。瑰奇穷万变，鲲鹏尚么么。纷纭旋或忘，追记今亦颇。作诗配齐谐，发子笑齿瑳。"}