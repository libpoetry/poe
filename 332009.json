{"id":"332009","title":"南浦·秋水，再叠前韵","dynasty":"清代","author":"曹贞吉","text":"片月映寒汀，碧澄澄，人对江山清晓。绿净绕柴扉，晴几上、巳有垂杨先扫。芦花似雪，连拳鹭占圆沙小。淡抹遥天浑一色，夹岸粘云衰草。百川争赴长河，看鱼床灯火，黄昏近了。白露老蒹葭，清歌发、无数采莲船到。平湖浩渺，芙蓉落尽空潭悄。又是霜明波冷后，此际捞虾人少。"}