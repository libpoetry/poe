{"id":"779263","title":"乳燕飞 其二","dynasty":"清","author":"顾太清","text":"峰髻芙蓉绾。月明中、翠崖千仞，洞门双判。若有人兮翳萝薜，绰约不胜哀惋。三十里、桃花红断。花不长红人命脆，才人间、十二星霜换。翛然往，碧云远。揉蓝衫子当时伴。梦依稀、婆娑老泪，怎禁重见。写向图中疑是梦，梦醒谁真谁幻。空赚得、题诗盈卷。蓬岛昆仑嬉游处，料不闻、拍枕千呼唤。青青草，小坟畔。"}