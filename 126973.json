{"id":"126973","title":"步虚歌·仙之来兮驾五龙","dynasty":"宋代","author":"陈仁玉","text":"仙之来兮驾五龙，霓旌绛节冷然风。谁欤擘脯金盘供，垂要绿发颜如童。五百余载一瞬中，蓬莱水浅来何从。蔡翁得鞭与道通，云间遗臼堕半空。九井丹液藏甘潼，赤明浩劫传无穷。坐阅成坏此故宫，宫前山色知仙踪。月明笙鹤归长松，修身洁行傥可逢。屑然为我达帝聪，流杯□□袪盲聋。卿云甘露常岁丰，神仙岂必私此躬，八荒寿域仙之功。"}