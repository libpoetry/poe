{"id":"573612","title":"杨大鉴为幕府绘抟法百图题","dynasty":"明","author":"朱升","text":"相台画史杨大鉴，眼光如鉴鬓如钐。搏法千年巳失传，貌出百图非泛泛。剑一人敌学之难，岂知徒搏无伤残。强梁侠儿里中横，颠倒掀翻掌股间。幕府昼长风拂拂，窗前卷舒此何物？担夫当道草书精，军人起距火牛出。我欲摧恶却厌兵，欻然见此心眼明。垂老宁知才思尽，等闲为写丹青引。"}