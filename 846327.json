{"id":"846327","title":"金盏子慢/金盏子","dynasty":"宋","author":"无名氏","text":"丽日舒长，正葱葱瑞气，遍满神京。九重天上，五云开处，丹楼碧阁峥嵘。盛宴初开，锦帐绣幕交横。应上元佳节，君臣际会，共乐升平。广庭。罗绮纷盈。动一部、笙歌尽新声。蓬莱宫殿神仙景。浩荡春光，逦迤王城。烟收雨歇，天色夜更澄清。又千寻火树，灯山参差，带月鲜明。"}