{"id":"1108627","title":"使君次韵再赋二首","dynasty":"宋","author":"刘克庄","text":"当年双璧甲科郎，未羡燕山五桂芳。奏赋何曾因狗监，谏书直乞罢鹰坊。聚萤窗冷韦编蠹，下马陵芜宰树苍。不是使君来北海，邦人岂识郑公乡。下车不识疾呼声，郡政清平教亦行。曹相治齐宾盖老，何侯在楚厚龚生。甘棠通国俱怀惠，遗藁因公得记名。老受一廛无以报，先畴不腆尚堪耕。"}