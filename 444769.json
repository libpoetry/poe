{"id":"444769","title":"齐天乐·寿晦蛰二师","dynasty":"当代","author":"谷海鹰","text":"上元灯火连天炫，光盈赣江沽水。短鬓添霜，幽怀殢酒，回首萍踪如寄。忧欢漫理。叹零羽残宫，古弦谁会。一缕骚魂，但凭劫墨證兴替。冰心玉壶共守，五湖烟霭阔，餐菊纫蕙。谱续唐风，歌延宋韵，绛帐繁香拂袂。江山信美。又千树灵芽，悄滋春意。四海鸿飞，俊情传万里。"}