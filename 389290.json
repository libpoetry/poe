{"id":"389290","title":"金缕曲·偕内子泛湖","dynasty":"清代","author":"薛时雨","text":"霜气澄秋潦。喜空明、水天一色，镜开清晓。酒榼茶篮随意挈，买个船儿小小。恰称我、一家舒啸。湖外烟岚湖里树，衬楼台、金碧增奇巧。铃塔影、翳斜照。愁眉到此应都扫。泛中流、橹声摇曳，大开怀抱。十载齑盐艰苦，共酬尔、溪山画稿。试领略、天然佳妙。俗状尘容须脱尽，有逋仙、冷抱梅花笑。扶残醉，倚归棹。"}