{"id":"577129","title":"凤台歌寄宝邑亲旧","dynasty":"明","author":"陈琏","text":"亭亭凤凰台，屹立南海湄。相传有神仙，骑凤曾到之。翠旂羽葆纷杂遝，鸾笙十二吹参差。鱼龙起听海波立，白鸐上下相追随。一从仙人去不返，几番春草荒台基。秋风吹老紫竹实，夜月空挂梧桐枝。我时读书凤台下，与君同结沧洲期。常常登临恣游乐，呼酒共酌黄金卮。酒酣悲歌谩吊古，豪气万丈舒虹霓。南溟俯观一杯小，罗浮侧望群峰卑。眼周八极想高举，欲跨黄鹄云间飞。有时吐言作珠玉，散落犹恐寰中知。细询往事增慷慨，令人徒忆丁令威。我闻唐虞三代时，麒麟在郊凤来仪。乃知灵物产治世，神仙之说何足稽。当今大圣人，德化溢九围。醴泉甘露效祥瑞，芝房天马形歌诗。凤兮性本灵，来仪勿迟迟。醴泉可供饮，竹实堪疗饥。莫向丹丘老文采，好向明廷览德辉。凤兮凤兮久不来，使我怅望增遐思，使我怅望增遐思。"}