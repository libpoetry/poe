{"id":"1118021","title":"初春感事二首","dynasty":"宋","author":"陆游","text":"马迹车声是处忙，经旬无客到龟堂。水初泛溢黏天绿，梅欲飘零特地香。世事纷纷人自老，岁华冉冉日初长。百钱不办旗亭醉，空爱鹅儿似酒黄。一树红梅已半残，破裘也复敌春寒。忍穷过日却差易，负愧终身良独难。活火静看茶鼎熟，清泉自注研池宽。人生乐处君知否，万事当从心所安。"}