{"id":"802536","title":"南浦二首 其二","dynasty":"清","author":"项鸿祚","text":"一片縠纹柔，钓船开划出，银塘初晓。花雨飏微澜，东风静、镜里山眉浓扫。皴红皱碧，楼台倒影朱栏小。几日鸭头新涨暖，沁湿护堤芳草。最怜赋别江郎，正绿波南浦，销魂未了。双桨送桃根，眠鸥认、还是湔裙曾到。相思渺渺，武陵重去仙源悄。柳下轻萍才数点，昨夜絮飞多少。"}