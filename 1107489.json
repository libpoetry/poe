{"id":"1107489","title":"太清舞","dynasty":"宋","author":"史浩","text":"武陵自古神仙府。有渔人迷路。洞户迸寒泉，泛桃花容与。寻花逶逦见灵光，舍扁舟、飘然入去。注目渺红霞，有人家无数。须臾却有人相顾。把肴桨来聚。礼数既雍容，更衣冠淳古。渔人方问此何乡，众颦眉、皆能深诉。元是避嬴秦，共携家来住。当时脱得长城苦。但熙熙朝暮。上帝锡长生，任跳丸乌兔。种桃千万已成阴，望家乡、杳然何处。从此与凡人，隔云霄烟雨。渔舟之子来何所。尽相猜相语。夜宿玉堂空，见火轮飞舞。凡心有虑尚依然，复归指、维舟沙浦。回首已茫茫，叹愚迷不悟。我今来访烟霞侣。沸华堂箫鼓。疑是奏钧天，宴瑶池金母。却将桃种散阶除，俾华实、须看三度。方记古人言，信有缘相遇。云軿羽幰仙风举。指丹霄烟雾。行作玉京朝，趁两班鹓鹭。玲珑环佩拥霓裳，却自有、箫韶随步。含笑嘱芳筵，后会须来赴。干戈偃息岁丰穰。三万里农桑。归去告穹苍。锡圣寿无疆。游尘世、到仙乡。喜君王。跻治虞唐。文德格遐荒。四裔尽来王。"}