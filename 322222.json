{"id":"322222","title":"新雁过妆楼·对月","dynasty":"清代","author":"张令仪","text":"玉漏沉沉。空庭悄、渐添秋气萧森。月华如水，偏向孤影情深。红烛歌筵多暗度，幽窗梦冷解相寻。算只有、素娥密意，堪结同心。因思琼楼玉宇，怕五铢衣薄，半臂寒侵。霓裳仙乐，数队散舞花阴。翠管红牙按拍，胜远笛哀秋杂暮砧。梧桐院，但叶飘荒砌，寒虫苦吟。"}