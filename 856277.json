{"id":"856277","title":"次韵因老见赠","dynasty":"宋","author":"王之道","text":"扁舟历阳来，访君得少息。登堂默无语，见者称目击。去年糁江上，群盗罗剑戟。君时濡须游，入山笑相揖。肩担祖师禅，问答挥即栗。岂惟警聋瞆，亦足慰岑寂。春容褪丹青，雨意铺水墨。定将傥赴感，澄霁自端的。麦秋数日间，饥肠颇贪得。兵馀敝庐尽，何独空四壁。维摩幸无恙，胡避有新室。白云本无心，能归定能出。岿然三杰峰，况是旧相识。我有半仙丹，和剂等菖术。为言山中人，蟠桃已成实。"}