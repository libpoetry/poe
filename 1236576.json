{"id":"1236576","title":"关法鸡鸣幸脱秦何如高卧北窗贫种瓜一片青门地头白能来有几人","dynasty":"元","author":"周霆震","text":"战罢长平地入秦，邯郸悄似索居贫。定从谁料毛生出，羞杀同行十九人。五羊皮贱耻干秦，自在披裘带索贫。谈笑七雄争战地，乾坤自古有闲人。抛却千金不帝秦，鲁连怀宝岂为贫。纲常独振东周末，海内应无第二人。山东宾客竞投秦，枉向商于守贱贫。后日子房安汉策，相逢竟少采芝人。不将奇计试强秦，一介狂生衣褐贫。马上匆匆谈六国，何如来就种瓜人。黄金散尽务强秦，宁计咸阳府藏贫。六国暗投离间网，奔驰谈笑合从人。富国强兵善用秦，故将子赘抑家贫。山东十五年无事，尽是偷安醉梦人。投笔当年论过秦，贾生岂料谪居贫。非关绛灌轻相弃，自是才高反累人。空自美新更剧秦，子云竟守一区贫。草玄可惜无良友，说与他年蹈海人。法立商君始变秦，本期尽活世间贫。惜无麟趾关雎意，万古流传一罪人。辛苦兼并百二秦，后无蓬颗葬侔贫。可怜曲阜东家叟，今日犹存守冢人。天醉山河却赐秦，六奇藏在席门贫。古来万事无能测，抵羡商山四老人。临淮百万蹶坚秦，一掷无论儋石贫。何似柴桑松菊里，逍遥彭泽退归人。汉中决策定三秦，本自淮阴寄食贫。除却当年萧相国，相逢未许说知人。肥瘠何须问越秦，纷纷北富与南贫。空花过眼无能识，输与严滩把钓人。杜门公子起谋秦，十五商于一旦贫。可惜论囚临渭者，扁舟未识五湖人。"}