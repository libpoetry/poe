{"id":"220966","title":"赋双松堂呈薛监簿","dynasty":"宋代","author":"林景熙","text":"宿觉山中有双松，一朝劫炉鳞鬣空。端明堂前有双松，至今古色摩苍穹。此物受命本千岁，扶持若有神始终。天留贞质表文献，厖言幻学宁女容。昔贤种松如种德，柯叶余事根本丰。百年封植雨露饱，厥声大肆鸣笙镛。掀髯相视雪贸贸，拥盖对立云童童。不知天地有黄落，玄冥失柄春无功。闻孙峨冠立松下，典刑如侍乾淳翁。昂藏见谓廊庙具，夭矫亦有山林风。棱棱铁面不可犯，麾去秦爵如飞蓬。采衣奉酒列清影，森森头角皆虬龙。"}