{"id":"412200","title":"秋日怀黄宝虹夫子三首 其一","dynasty":"近现代","author":"林散之","text":"秋日苦短夜苦长，星河耿耿摇江光。中情深念在何所，有师有师潭渡黄。忆昔寻师不辞远，春申浦上负书囊。斯时春江水正苍，风送江花满楼香。师以古墨作行草，淋漓示我两三行。复以余事写山岳，作画如字风雨狂。虫篆鸟文两不失，青山几点远荒荒。上蔡既没北苑死，古法奄奄熸不扬。为兹一脉不钳秘，薪火传之发真藏。唏嘘此情已十年，别后邯郸几黄粱。江水江花各无恙，相思长念天一方。"}