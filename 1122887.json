{"id":"1122887","title":"吏隐宜春郡诗十首","dynasty":"宋","author":"祖无择","text":"吏隐宜春郡，年丰狱讼稀。馀粮委南亩，茂草满圜扉。天意怜艰食，民心耻画衣。万家行乐处，车马有光辉。吏隐宜春郡，溪山若画图。纤鳞时自跃，幽鸟静相呼。晓浪喷寒雨，晴岚锁绿芜。渔樵本吾事，搔首重踟蹰。吏隐宜春郡，追惟二相贤。节明天宝日，业茂会昌年。友善曾何累，朋诬亦自煎。不才非不幸，异代若差肩。吏隐宜春郡，闲思应举时。端居苦贫贱，徒步入京师。误宠乘轩鹤，钧忧入庙牺。功名在何许，双鬓已垂丝。吏隐宜春郡，乡园去路赊。间关成客宦，荏苒度年华。出水鱼吞饵，辞山凤在笯。谁言千里隔，夜夜梦吾家。吏隐宜春郡，同僚得俊髦。纯音等疏越，馀刃剧豪曹。器识青云远，歌词白雪高。遂令迁客意，不复赋离骚。吏隐宜春郡，山城少客过。静中窥物理，闲外养天和。春暖寻花坞，宵凉玩月波。将迎者谁子，劳逸两如何。吏隐宜春郡，放怀诗酒间。未能惭下俚，几欲效中山。杜甫籓篱窄，刘伶幕帟悭。高吟与沈醉，荣辱讵相关。吏隐宜春郡，穷能懒更占。矜名遭巧谮，晦迹喜深潜。昔慕狂为圣，今师智养恬。优游无一事，不觉岁时淹。吏隐宜春郡，素飧诚有馀。政声惭遂霸，文藻谢严徐。使节分铜虎，仙庐秘石渠。君恩殊未报，不敢赋归欤。"}