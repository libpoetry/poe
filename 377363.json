{"id":"377363","title":"绿意·春空梦寂","dynasty":"清代","author":"蒋敦复","text":"春空梦寂。又一帘翠羽，香绣苔迹。换了年韶，依旧伤心，怕过踏青时节。天涯不恨无芳草。恨去马、玉鞭飞疾。盼画堤、柳眼多情，只是少年堪惜。蘋迹丝风袅袅。縠纹起、绉水都似愁碧。天远青山，人远青楼，怅望暮云无色。罗窗便有销魂意，奈薄暝、絮烟堆积。待十年、杜牧重来，鬓影也应萧瑟。"}