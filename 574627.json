{"id":"574627","title":"读史","dynasty":"明","author":"戚继光","text":"女娲矜巧智，炼石补天漏。秦王恃威力，举鞭石可走。愚夫秉至性，金石良非偶。豫生报国士，三伏漆身黝。嗟哉樊将军，赠轲以其首。浣沙有贞女，轻生如敝帚。智可下三军，威劫六国后。莫转愚夫心，乃失函关守。圣人贵至诚，立法尚平厚。尧舜恭己任其贤，四海嗥嗥智巧闲。回首唐虞青简在，愚夫爱生甘倒悬。"}