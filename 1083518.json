{"id":"1083518","title":"读长门赋","dynasty":"宋","author":"范浚","text":"阿娇负恃颜姝好，那知汉帝恩难保。一朝秋水落芙蕖，几岁长门闭春草。自怜身世等前鱼，旧宠全移卫子夫。独夜不眠香草枕，东箱斜月上金铺。晓惊永巷车音近，失喜疑君枉瑶轸。临风望幸立多时，却是轻雷声隐隐。年年织女会牵牛，百子池边侍宴游。自从一落离宫后，无复穿针更上楼。长记髫年聘时节，爱深金屋宁衰歇。而今遽觉冷如冰，不解向人佯暖热。愁看空树集珍禽，孔翠追飞鸾凤吟。顾步深嚬生怅望，伊谁一为回天心。人言消渴临邛客，天下工文专大册。黄金取酒奉文君，愿悟君王赐颜色。赋成果得大家怜，凤觜煎胶续断弦。不似昭君离汉土，一生埋没犬羊天。"}