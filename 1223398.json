{"id":"1223398","title":"将过池阳留别诸叔兄弟诸友人二首 其一","dynasty":"元","author":"贡奎","text":"拍手唱歌莫放狂，举觞饮酒莫令醉。歌声出口难为情，酒味入肠化为泪。男儿书剑从此始，岁晚烟江片帆起。相如题柱过长安，靖节辞官归栗里。人生穷达固有时，我辈行藏得其理。沙头执别意如何，莫对酒，莫听歌，我折梅花君折柳。明日天涯愧奔走，世路茫茫重回首。"}