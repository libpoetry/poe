{"id":"691890","title":"芳树二首为上海陆氏赋陆出东坡故砚姑苏全肩笔索予面赋一字起十字止","dynasty":"明","author":"李梦阳","text":"嗟，天运，春奄暮。翩翩者鸟，集于芳树。芳树生路隅，车马一何多。朝看桃李华，夕看桃李柯。爰登高丘以望，遥见长安绮楼。楼中美人弹瑟，如闻三叹未休。客乘白马系栖下，秉烛置酒娱夜游。美人赠我锦绣辞，把玩不异珊瑚钩。林阴漙露罗袂薄，明月照闼那可留。嗟乎人生何不共努力，君不见城鸦哺子忽生翼。猗，君子，道为贵。贪夫所钦，驷马高盖。东家虽椎牛，不如西家齑。虽有文马千驷，不如西山啜薇，猗嗟富贵良何为。瞻彼青青兮陌上林，秾华灼灼兮一何早。凉风有时漂摇来吹汝，坐见凄凄白露满芳草。愿采青松寄情亲于远道。"}