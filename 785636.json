{"id":"785636","title":"樱花歌","dynasty":"清","author":"黄遵宪","text":"鸧金宝鞍金盘陀，螺钿漆盒携叵罗。伞张胡蝶衣哆啰，此呼奥姑彼檀那。一花一树来婆娑，坐者行者口吟哦。攀者折者手挼莎，来者去者肩相摩。墨江泼绿水微波，万花掩映江之沱。倾城看花奈花何，人人同唱樱花歌。道旁老人三嗟咨，菊花虽好不如葵。即今游客多于鲫，未及将军全盛时。将军主政国尚武，源蹶平颠纷斗虎。德川累世柔服人，渐变战场成乐土。将军好花兼好游，每岁看花载箫鼓。三百诸侯各质孥，争费黄金教歌舞。千金万金营香巢，花光照海影如潮。游侠聚作萃渊薮，真仙亦迷脂夜妖。合歌万叶写白纻，缠头每树悬红绡。七月张灯九月舞，一年最好推花朝。嗔云吹雾花无数，一条锦绣游人路。明明楼阁倚空虚，玲珑忽见花千树。花开别县移花来，花落千丁载花去。十日之游举国狂，岁岁欢虞朝复暮。承平以来二百年，不闻鼙鼓闻管弦。呼作花王齐下拜，至夸神国尊如天。当时海外波涛涌，龙鬼佛天都震恐。欧西诸大日逞强，渐剪黑奴及黄种。芙蓉毒雾海漫漫，我自闭关眠不动。一朝轮舶炮声来，惊破看花众人梦。我闻《桃花源》，洞口云迷离，人间汉魏了不知。又闻净土落花深四寸，每读《华严经》卷神为痴。拈花再拜开耶姬，上告丰苇原国天尊人皇百神祇。仍愿丸泥封关再闭一千载，天雨新好花，长是看花时。"}