{"id":"11374","title":"和常舍人晚秋集贤院即事十二韵寄赠江南徐薛二侍郎","dynasty":"唐代","author":"卢纶","text":"纶阁九华前，森沉彩仗连。洞门开旭日，清禁肃秋天。霜满朝容备，钟余漏唱传。摇珰陪羽扇，端弁入炉烟。麟笔删金篆，龙绡荐玉编。汲书荀勖定，汉史蔡邕专。御竹潜通笋，宫池暗泻泉。乱丛萦弱蕙，坠叶洒枯莲。列署齐游日，重江并谪年。登封思议草，侍讲忆同筵。沧海风涛广，黝山瘴雨偏。唯应缄上宝，赠远一呈妍。"}