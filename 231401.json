{"id":"231401","title":"木兰花慢·游船人散後","dynasty":"宋代","author":"周密","text":"游船人散後，正蟾影、印寒湫。看冷沁鲛眠，清宜兔浴，皓彩轻浮。扁舟。泛天镜里，溯流光、澄碧浸明眸。栖鹭空惊碧草，素鳞远避金钩。临流。万象涵秋。怀渺渺、水悠悠。念汉皋遗佩，湘波步袜，空想仙游。风收。翠奁乍启，度飞星、倒影入芳洲。瑶瑟谁弹古怨，渚宫夜舞潜虬。"}