{"id":"868741","title":"奉赋德修西充大夫成都新园咏归堂二首 其二","dynasty":"宋","author":"叶适","text":"我生海旁州，古言江来铺。力浮万顷尽，坐识一溜初。之子酌彼源，绀洁玉斗?。雅韵舒烦忧，逸驾陵趑趄。咏归有何意，岂亦歌风乎。湛湛游无梁，滔滔济无桴。纵横洄伏中，暮齿将焉需。三间始开辟，十亩终耘锄。东西两庄舍，兄弟相应呼。缅哉趋前规，更作却后图。顾思曲肱乐，一身匪求馀。我独无家归，羡子镌自迂。"}