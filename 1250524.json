{"id":"1250524","title":"冬日游屿南登龟石赋诗贻同志","dynasty":"元末明初","author":"陈亮","text":"畴昔过兹乡，驻马望龟石。蹉跎两鬓华，始作登临客。是时冬向深，气候未萧瑟。追随得良友，周览访奇迹。浮云散轻阴，日霁见海色。千岩含暮景，湖影浸空碧。郊原纷绮错，左右罗第宅。向来多贤豪，声誉何籍籍。良辰作佳游，此地几登历。我来一感慨，俯仰视今昔。落日松风生，迟回景将夕。"}