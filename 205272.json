{"id":"205272","title":"山行乡友遗五言","dynasty":"宋代","author":"卫宗武","text":"一雨如膏沐，秋山为我容。谁云乏神秀，遐想犹岱宗。绝无喜仅有，畴列兹群峰。缭绕若仙城，花但无芙蓉。幽香含桂菊，积翠浮杉松。生平嗜林谷，不厌来辙重。几蹑灵运屐，屡扶张骞筇。鹭朋与鸥侣，足为谈笑供。折简不可招，欠致人中龙。毫端具造化，物象工陶鎔。吟思方渊渟，风挠鸣淙淙。佳章忽在前，撩动此兴浓。君胡倦一出，嘲咏乃不傭。且勤远致馈，与客叨飧饔。"}