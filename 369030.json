{"id":"369030","title":"台城路·明霞逗出凉蟾影","dynasty":"清代","author":"杨芳灿","text":"明霞逗出凉蟾影，空阶遍流银汞。词谱三中，笛吹四上，徬佛瑶天箫凤。轻飔又动。怕纨扇惊秋，旧愁催送。一镜芳池，藕花香入鹭鸶梦。湿萤时驻槐影，绕回廊寂寂，更与谁共。古砚麋丸，瓷瓯雀茗，尽算骚人清俸。几回吟讽。奈只是无眠，夜深烟重。清簟胡床，醉歌怀二仲。"}