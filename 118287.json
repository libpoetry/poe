{"id":"118287","title":"上巳後·上巳已过旬日","dynasty":"宋代","author":"苏辙","text":"上巳已过旬日，西湖尚有游人。老人复归闭户，户外百事日新。呼童试问筑室，春晚何日堂成。我家旧庐江上，隐居三世相因。晏子不愿改卜，我今已愧先君。始有苟合则止，已老姑欲安身。西望烝尝有处，传家图史常陈。门中此外何事，世故有耳不闻。食讫趺坐日昃，此心皎皎常存。万事汝勿告我，婚嫁自毕诸孙。"}