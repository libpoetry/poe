{"id":"696748","title":"端午赐宴观击毬射柳","dynasty":"明","author":"金幼孜","text":"端午恩荣重，宫筵进寿觞。赐来银扇好，分出綵丝长。角黍金盘荐，菖蒲玉瓮香。赋诗惭倚马，再拜献君王。凤辇乘时动，宁辞阅武勤。柳间千骑合，花外两朋分。羽箭凌飞电，金毬度綵云。年年端午节，荣遇沭深恩。千官随鹤驭，冠盖拂云来。日转旌旗重，风清鼓角催。玉骢低柳过，綵仗逐花回。献赋长杨里，还称万寿杯。仙伏丹霄外，銮舆禁苑东。转丸驰宝马，拂羽试雕弓。得綵欢声合，分筹宠赉浓。太平无以报，献纳愧扬雄。"}