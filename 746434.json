{"id":"746434","title":"游普照寺怀古效山谷体","dynasty":"清","author":"郭仪霄","text":"普照寺前尘不嚣，将军舍宅开堂坳。丛林郁郁青天高，公权健笔碑亭牢。当年寺富佛亦豪，上方钟鼓无暮朝。撞檐铁马声喧呶，媚佛求福纷牛毛。劫灰飞荡山寂寥，鹿女踯躅狙公号。阴房圯树生木妖，佛火无光山鬼骄。世尊潦倒沙弥逃，莲花高座长蓬蒿。腹脐剥落鼪鼯巢，霜零露渍风萧骚。行脚不见僧打包，募化无人输金刀。冷处谁肯纸钱烧，广生宫刹风景饶。头陀兀秃紫衣飘，士女杂遝相招邀。庄严缨络七宝翘，咫尺对望分壤霄。空门亦苦炎凉遭，何况人间富贵交。得势失势如风潮，安得龙公白丝袍，迎取钦老诛菅茅。"}