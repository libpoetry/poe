{"id":"406885","title":"琐窗寒　　次韵汉翁新夏漫与","dynasty":"近现代","author":"梁三苏","text":"水泛荷钱，风明榴火，楝花开罢。嘉园绿暗，莫问流莺声价。甚因由，低屋短檐，燕归不再依王谢。又时晴乍暗，横塘啯啯，势成歌骂。新夏，堪吟写。对碧树云天，青溪田社。醇醪款段，有铗何须弹打。待招来，诗侣酒徒，红云共宴西厢下。但怜伊，一队游蜂，逐逐穿香罅。"}