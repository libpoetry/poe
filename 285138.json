{"id":"285138","title":"琵琶仙·寄怀斐云北京","dynasty":"现代","author":"胡士莹","text":"千里相思，问谁寄、旧日江南梅萼。应念风雪天寒，关河正萧索。茸帽底、京尘满目。枉吟遍、故宫花药。覆水年华，奔波岁月，心事都错。漫回首、韦曲清游，怕年少风情黯非昨。知否笛边箫外，已无多哀乐。空望尽、千山万水，拚十年、几度飘泊。更奈西北高楼，乱云迷著。"}