{"id":"564792","title":"泾原行送王南江郡伯之任","dynasty":"明","author":"孙承恩","text":"五马何翩翩，金带绯袍鲜。王子且驻节，听我歌泾原。天下都邑称关中，关中要地泾原雄。山川秀拔更险阻，襟带中华今古同。黄河汇其阴，崆峒奠其阳。左控右扼称四塞，面势博大森开张。风气朴茂近淳古，习俗沉雄盛材武。先王德化俨犹在，尚义知方似邹鲁。重城屹屹称雄奇，边人亦或窥郊圻。弯弓矫矢射汉月，百里时见烟尘飞。汉家保障重刺史，况是兹邦逼戎垒。往哲勋名代有之，岂无寻常牧民比。王子才识真罕伦，不是寻行数墨人。宠命新承人共羡，拂拭干将意气振。朝辞帝都城，远望泾河水。可蓝山下青草深，勤武堂前暮云紫。绥戢流殍苏沉疴，十邑酿作春风和。省农时露冕，吊古还悲歌。书生共说知我寡，试看往哲何为者。休教桴鼓动边尘，莫使蕃人来牧马。我歌泾原行，送子之泾原。期年侧耳报嘉政，伫见徵书下九天。"}