{"id":"475252","title":"担夫谣","dynasty":"明","author":"陆粲","text":"担夫来，担夫来，尔何为者军当差。朝廷养军为杀贼，遣作担夫谁爱惜。自从少小被编差，垂老奔走何曾息。祗今丁壮逃亡尽，数十残兵浑瘦黑。可怜风雨霜雪时，冻饿龙钟强驱逼。手抟麦屑淘水餐，头面垢腻悬虮虱。高山大岭坡百盘，衣破肩穿足无力。三步回头五步愁，密箐深林多虎迹。归来息足未下坡，邮亭又报官员过。朝亦官员过，暮亦官员过。贵州都来手掌地，焉用官员如许多。太平不肯恤战士，一旦缓急将奈何。噫吁嚱一旦缓急将奈何。"}