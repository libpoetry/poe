{"id":"557725","title":"送史行可先生赴考","dynasty":"明","author":"王绅","text":"宦游三十年，卑显遍扬历。起家自东南，禄食谙西北。岂无桃与李，繁华随候易。惟彼后凋姿，不改岁寒色。保身匪无计，存心任坦直。俭约苦清修，谨厚效玄默。自我客西川，邂逅遂良觌。欢然竟忘年，倾倒谭在昔。慨想冰雪心，浩怀风雨夕。亦欲长相亲，栖栖缚形役。朅来锦江上，重逢怀抱释。既续梁园赋，每前贾生席。启沃协睿情，诹咨动移刻。如何岁云暮，束装上京国。赞画谋猷多，用夏变夷貊。政成与计偕，奈此简书逼。云横栈道高，雪拥剑门窄。万里足翱翔，乘风搏巨翼。"}