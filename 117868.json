{"id":"117868","title":"次王适韵送张耒赴寿安尉","dynasty":"宋代","author":"苏辙","text":"绿发惊秋半欲黄，官居无处觅林塘。浮生已是尘劳侣，病眼犹便锦绣章。羞见故人梁苑废，梦寻归路蜀山长。怜君顾我情依旧，竹性萧疏未受霜。魏红深浅配姚黄，洛水家家自作塘。游客贾生多感概，闲官白傅足篇章。山分少室云烟老，宫废连昌草木长。路出嵩高应少驻，孱颜新过一番霜。"}