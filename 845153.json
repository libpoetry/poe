{"id":"845153","title":"蝶恋花 次木斋韵三阕","dynasty":"清末民国初","author":"程颂万","text":"卐字阑干低做冷。祝汝留春，不要勾春尽。人日花朝期未准。相逢又是清明近。钿约钗盟难记省。走近侬前，又碍旁人问。抵死共卿双不瞑。帘波贴住鸳鸯影。出帐双蛾涌未扫。羞验春痕，恁被檀郎笑。试黛为郎添窈窕。薄妆只道家常好。湖上裙腰青一道。底事销魂，曾舣楼阴棹。薄命伤心谁写照。小青坟上红心草。那夕宝钗楼下路。月暗花笼，鸳贴无凭据。戏剥瓜仁亲记数。舌尖甜爱心头苦。恻恻银筝花下语。惯把春欢，来趁秋娘诉。我道然然卿否否。隔窗又听芭蕉雨。"}