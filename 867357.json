{"id":"867357","title":"次友生杜应求韵送中岩印老往成都正法","dynasty":"宋","author":"史尧弼","text":"原原临济孙，一一孤峰峻。旧来正法眼，不许窥阃仞。古路人迹绝，况复遗辙轫。只今谁健者，公亦师子迅。倚天剑气寒，掣电目光瞬。平生缚虎手，肯击死蛇阵。如何闹市里，撒手乃勇进。前时老狐臊，腥气存已仅。倾河看洗涤，馀刃聊斥摈。坐令会府地，圜悟宗复振。缅思中岩老，今代无此隽。喜闻亲嫡子，高提曩真印。要知天人师，此位那可闰。好去露鞭影，广道收驵骏。眷言清净关，莫遣众魔磷。愿为一事大，他物非所赆。"}