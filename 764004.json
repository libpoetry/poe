{"id":"764004","title":"集贤鬓 偶简旧寄词有感，和柳屯田韵","dynasty":"清","author":"邹祗谟","text":"重帘小阁关心事，绿遍萱丛。旧时相逢未嫁，冷落金虫。去后千回梦忆，重逢瞥见姿容。人间辛苦都尝遍，灯前拥髻愁浓。算只玉钗恩重，留结表心同。年来敢道宋家东。何计决芳悰。悔教端阳一别，直恁匆匆。玉冷环留脆碧，香消枕腻残红。纵眼前有人欢笑，才回首便自忡忡。肠断萧娘一纸，何必怨君终。"}