{"id":"697605","title":"久客昭阳怀寄李石麓殿撰二首","dynasty":"明","author":"胡直","text":"海上羁栖归未曾，严冬冰雪剧崚嶒。三江去楫谁相禁，五老仙人祇见憎。旅馆端居成净土，乡书绝寄似行僧。更堪回首青冥上，迢递龙门忆李膺。天上逍遥紫禁庐，海边唫望去鸿疏。曾闻三殿开红仗，剧想千门迓綵舆。起草应同东观侣，斋心好似曲山居。明时次第为霖雨，不羡周南太史书。"}