{"id":"689356","title":"读弇州集赠王元美先生","dynasty":"明","author":"佘翔","text":"一卧沧江几度春，朝朝搦管气如神。辕门归去谁推毂，艺苑传来自斲轮。千里马蹄堪独老，九州龙性总难驯。玄经草就扬雄宅，载酒还容问字人。先朝一疏乞岩阿，再起中原竟若何。楚泽鱼龙骄白日，吴江风雨满青莎。翟公门静堪罗雀，逸少书成欲换鹅。何物千秋名不朽，寻常附骥一相过。秣陵佳丽帝王州，京兆奚为厌壮游。马曳吴门还匹练，弓藏范蠡合扁舟。荷衣楚楚湘累怨，雪调泠泠玉女愁。漫道出山称小草，弇中高卧是丹丘。中原诸子气争雄，君自纵横擅国工。燕市飞虹曾贯日，郢人灭垩已成风。宁论猿臂淹诸将，祗为蛾眉妒六宫。林下未须嗟偃蹇，江湖万里一冥鸿。"}