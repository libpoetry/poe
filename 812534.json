{"id":"812534","title":"和郭春榆宗伯韵","dynasty":"清","author":"严复","text":"樗散难扶大雅轮，况教委佩更垂绅。敢云一骨堪当御，所喜明时尚作人。晓日群飞珠树鹤，祥云争绕玉山麟。纵然武实标新尚，稽古风流迹未堙。寤寐文明运属离，虞渊国步尚能追。膏肓坐少三年艾，隅腹今争几著祺。国命长仍存礼俗，人生难是受恩知。春云压水东风紧，湛湛长江起远思。"}