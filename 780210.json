{"id":"780210","title":"台城路 题谢椒石观察小苏潭词后","dynasty":"清","author":"叶绍本","text":"一编艳制明于锦，羡煞仙才如许。禁苑文章，襜帷事业，都付檀槽金缕。铜驼俊侣。况公子西园，兰芽玉树。滴粉搓酥，就中多少断肠句。花间草堂谁数，爱风情宛转，歌翻白纻。十里横塘，一溪香雪，留得骚人且住。旧怀触迕。记赁庑皋桥，鸿泥前度。往事如云，乘香萦梦缕。"}