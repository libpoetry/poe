{"id":"686519","title":"奉和内阁芍药诗四首","dynasty":"明","author":"石宝","text":"春台浩荡午庭阴，绮阁金闺几许深。花下细翻红药谱，殿头犹系紫泥心。从龙忽讶云千朵，栖凤全胜树十寻。应是玉皇亲赐种，开时长有列仙吟。红药翩翩清昼阴，紫泥封罢兴犹深。閒拈彩笔追遗事，暂为名花惬赏心。绝品似曾天上见，灵根欲向鼎中寻。琼楼十二人难到，时复云间一凤吟。早园荣耀已先归，谁似开迟色更稀。华萼楼前分雨露，凤凰池上见芳菲。妆成自合藏金屋，宠极何曾列步围。香遍省廊三十丈，有时还到殿东扉。芍药花前佩玉归，花容玉韵两依稀。光悬上相笼中品，色借长杨雨后菲。看到天然如欲语，似怜香散自成围。挥毫便写升平象，记得深红傍晓扉。"}