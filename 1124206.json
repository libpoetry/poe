{"id":"1124206","title":"呈李赣州四首","dynasty":"宋","author":"赵蕃","text":"忆昔重湖北，逢人问处州。寄书宁尽达，觅使苦无由。风月无离阔，山川自阻修。那知远游棹，又傍昔年洲。见自长台数，于今十五年。虽云公偃薄，政坐我迍邅。苦志思重写，愁肠不易煎。却怜难掩处，霜发半萧然。安否每难问，姓名今得通。久忧埋积雪，大喜得春风。与世故多识，如公能几同。既欣还有感，愁对海棠丛。学时元草草，赋就每匆匆。竟复无真好，空令坐枉穷。春风才乱鸟，秋雨又鸣蛩。笑我胡为者，真成浪自攻。"}