{"id":"693794","title":"经筵词二十首","dynasty":"明","author":"陆深","text":"经筵开自祖宗朝，按月逢旬第二朝。今上春秋偏好学，三千年后见神尧。编排御览效精诚，白本高头手写成。句读分明圈点罢，隔宵豫进讲官名。丝鞭声肃退朝官，名在经筵各整冠。一字班行先出队，中臣扶辇下金銮。金水河头白玉桥，上公宝带侍中貂。逡巡小立瞻龙气，左顺门高御幄飘。文华东启奉天东，滴翠浮青映碧空。讲艺谈经频设仗，太平天子坐当中。百官朝下殿门前，仗马双牵七宝鞭。黄道正中移步辇，侍臣班从赴经筵。龙池凤掖蔼朝暾，板轿初回转角门。听唱官人来进入，讲章默默又重温。殿陛森排剑戟重，金貂玉蟒护真龙。司仪起案双双过，御榻前头取次供。横经几子赭罗裙，小对团龙簇绣云。抬向御前安稳定，黄金镇纸两边分。第三厅协两坊官，长跪拈书沤手摊。幸对天颜刚咫尺，礼严不敢举头看。行出班东面照西，胪声高飏叩头齐。参差进讲并肩立，轮着周书孟子题。两行冠佩列金绯，供奉诸臣尽绣衣。步入殿门同磬折，谏官端拱靠南扉。师保公孤尽上行，元勋立近衮龙傍。红云不动炉烟细，听讲虞书第几章。金鹤飘香瑞霭浓，宝炉笼火拥蟠龙。未曾暂免经传旨，不怕严寒报仲冬。绿琉璃殿洞重门，黼扆中陈拥至尊。传与太官供酒饭，两班文武尽承恩。白玉阑干与案齐，一行殽核尽朝西。珍羞良酝俱名品，指点开囊嘱小奚。姿容沾醉总仙桃，黄阁三公共六曹。步出顺门俱北面，曕天拜舞不知劳。隔宿薰衣问夜阑，斋心转觉副心难。不知言语功多少，到得君身保治安。斋辰服次圣躬劳，浅淡垂衣宝座高。昨日御批传帖下，龙纹重整赭黄袍。朱衣司礼下东班，风细传言缥缈间。暂倚木天西面望，圣皇亲飨两宫还。"}