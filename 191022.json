{"id":"191022","title":"晓雾行·山川蒸空气充塞","dynasty":"宋代","author":"李新","text":"山川蒸空气充塞，宇宙冥冥昼昏黑。九州四海安在哉，出门寸步迷南北。赤乌觜距非不刚，执辔神人身更长。胡为柔濡甘隐翳，坐令万里无晶光。我欲奋袂挥霜刀，恨身无翼愁天高。茫然一身不可断，力微援寡诚徒劳。安得长风生海边，扫院氛秽开青天，葵藿倾心知所向，共看白日当空悬。"}