{"id":"171871","title":"龙山会·重整登高屐","dynasty":"宋代","author":"赵以夫","text":"重整登高屐。群玉峰头，万里秋无极。远山青欲滴。新雁过、飘缈孤云天北。烟入小桥低，水痕退、寒流澄碧。对佳辰，惊心客里，鬓丝堪摘。风流晋宋诸贤，骑台龙山，俯仰皆陈迹。凭阑看落日。嗟往事、唯有黄花如昔。醉袖舞西风，任教笑、参差凫舃。但回首、东篱久负，有谁知得。"}