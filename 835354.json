{"id":"835354","title":"摸鱼儿 其四 和邓华溪、方鹤叟自寿诗","dynasty":"清末民国初","author":"张慎仪","text":"两词仙、后先初度，饯秋才过几日。秋花秋柳今犹健，想像泉明丰格。曾亲见。锦绣好、江山忽变狉榛俗。愁添白发。每星晚霜晨，把年时事，向索郎重说。休太息。轻负林栖岁月，清闲终是难得。好精著述名山业，殊与尘劳有别。强自释。聚洛社，耆英自寿词先拍。各歌一阕，尽阳春白雪，兴高采烈，欲击唾壶缺。"}