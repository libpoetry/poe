{"id":"1088887","title":"赭山分韵得成叶字 其二","dynasty":"宋","author":"张孝祥","text":"万生纷不同，宿昔有定业。哀哉彼迁民，苦事乃稠叠。累累庭际炊，采采涧底叶。问渠胡为来，悲泪不盈睫。连年避胡乱，生理安可说。今年更仓皇，刍藁亦焚劫。扶持过江南，十口四五活。斗米六百钱，兼旬又风雪。前时诏书下，振廪要周浃。圣主甚哀矜，我曹空感咽。愿今兵革罢，复得理归楫。传闻菰蒲中，相杀血新喋。本是耕田农，饥寒实驱胁。须公语县吏，早与支米帖。"}