{"id":"263517","title":"蒙山清茶歌","dynasty":"现代","author":"王闿运","text":"酌泉试茗平生好，惟有蒙茶远难到。名高地僻少愈珍，梦想灵芽但西笑。春动岷嶓花药香，故山新茗渴未尝。石花露叶今始见，开缄已觉炎风凉。闻道仙根汉时活，七株常应鸣雷发。王褒遣僮不敢担，长卿识字名空撮。贡登天府二千年，龙衮亲擎飨帝筵。从此人间不曾识，苔阑十里围云烟。年年叶共周天转，银泥小合盛三片。至尊晨御偶一煎，王公那得分余羡。吴越湘湖名品多，祇供嫔女泼云涡。含霜焙火争春早，散雪流芳付驿驮。一闻蜀使当秋进，始觉后时天所吝。闻名乍见已足夸，川纲长价开中引。达赖熬茶静远荒，红茶航海动西洋。从来盐铁一时利，谁言此物关兴亡。肸蚃馨香元有自，百草纤微岂堪比。对此沈吟不忍煎，如观法物郊坛里。山人掉首百不知，松风一榻轻烟迟。园茶采采共葵菽，迎凉且咏豳公诗。世间远物徒为累，宁知跂石眠云味。一啜余甘复几时，支颐坐看西山翠。忽忆君山北渚濒，乱余枯蘖杂樵薪。五峰深处寻真隐，傥遇披霞旧种人。"}