{"id":"788767","title":"一萼红 秋晴","dynasty":"清","author":"杜贵墀","text":"立苍茫，有幽花瘦蝶，相傍弄清光。云绉舒罗，江纹展练，图画重认潇湘。便正好登高望远，奈霁色、遥隔楚天苍。屐懒筇慵，总都孤负，菊盏萸囊。佳日悔抛春永，便黄昏未到，易近斜阳。水叶摇红，岸花堕白，怕又风雨凄凉。望三两、青空雁影，是蕉笺、蘸墨写离肠。为问蛩阶伫月，知否宵长？"}