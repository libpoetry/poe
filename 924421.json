{"id":"924421","title":"买炭","dynasty":"宋","author":"苏辙","text":"苦寒搜病骨，丝纩莫能禦。析薪燎枯竹，勃郁烟充宇。西山古松栎，材大招斤斧。根槎委溪谷，龙伏熊虎踞。挑抉靡遗馀，陶穴付一炬。积火变深黳，牙角犹愤怒。老翁拥破毡，正昼出无屦。百钱不满篮，一坐幸至莫。御炉岁增贡，圆直中常度。闾阎不敢售，根节姑付汝。升平百年后，地力已难富。知夸不知啬，俯首欲谁诉。百物今尽然，岂为一炭故。我老或不及，预为子孙惧。"}