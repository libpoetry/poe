{"id":"197534","title":"用易岩韵寿易岩","dynasty":"宋代","author":"王柏","text":"天地之气秋惟清，清之极者为圣人。惟皇降衷本均平，贤愚美恶气质成。有伟易岩万人英，圣涯涵泳心即经。人心道心惟一精，怡然融液万理明。榘度迥出风尘表，视履元吉祥素考。义利两关路分晓，富贵功名何足道。一枝绿玉畅幽声，殷勤拜捧寿吾兄。明朝西现长庚星，芒寒色正占千龄。老而有子希世珍，一念种出无边春。它年头角昂俊声，安车迎养双朱轮。"}