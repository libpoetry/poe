{"id":"432256","title":"孤山杂诗","dynasty":"近现代","author":"李洸","text":"隐隐青螺一点孤，冷风吹雨过平湖。携歌小舫经行地，一曲凄凉梦有无。潋滟堆中送落晖，长桥衰柳故依依。閒来踏遍西陵路，放鹤亭前待鹤归。招得湖山来几席，巢居阁子晚偏宜。松涛千尺梅花影，自是人间绝妙词。谁歌一曲黄金缕，肠断西泠三尺坟。落叶满山人影乱，小桥流水望夫君。秋坟一角夕阳斜，居近青溪处士家。啼血杜鹃不归去，病魂依旧恋梅花。傍水依山楼外楼，多情张翰又逢秋。醉中别有閒滋味，再过西泠定忆不。记从天际散花回，菊影梅魂落酒杯。淡月暗随云里去，乱红斜逐短墙来。广化寺前曾倚棹，杏花村外又停骖。逋仙偷许閒来往，半在江南半岭南。"}