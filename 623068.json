{"id":"623068","title":"后晋二主","dynasty":"明","author":"郭之奇","text":"明宗爱婿反河东，契丹臣子成帝业。虎口难投一纸书，雁门已送诸州牒。北面穹庐南面华，中原无主任胡愶。胡册初颁作晋皇，身愿为臣妻为妾。尔不兴乱乱者谁，日来烦懑空嚅嗫。一朝社稷归兄子，十万横磨向翁詟。关南塞北几时收，翁怒而来孙已怯。生为负义死羁魂，运尽天亡嗟二叶。我思厉阶问石郎，卢龙孰使黄龙接。苟求一日居小朝，谁为千年除垢靥。"}