{"id":"703294","title":"次韵答周鹤田","dynasty":"明","author":"释今无","text":"珠海霜飘叶未红，柴门揖客得高风。早传封事神州内，竟接鸿词白雪中。笑语性应归上乘，须眉气自可凌空。他年九带台边月，千载香花愿与同。书归金马道仍西，弃却银鱼世罕齐。镇海珠谁徒手得，摩天鹤不共鸡栖。摧残智勇留盘谷，开拓心胸选钓溪。莫遣秋霜攻玉质，莲华相待踏琉璃。"}