{"id":"502416","title":"荆州护卫指挥陈公伯英鞍马之暇焚香吟诗高怀雅量令人起敬赋诗承教","dynasty":"明","author":"刘炳","text":"将军少年英气豪，学剑论兵谈六韬。龟纹璅甲紫丝辔，虎皮鞍鞯红锦袍。三尺雕刀两斛力，八岁龙驹双佩刀。不愤旄头如火赤，从驾南征破蛮陌。鸿雁啼霜瘴月昏，骆驼载雪狼烟湿。羽檄流星烽火连，搴旗誓欲静三边。衔枚榆塞金疮苦，洗箭沙泉战血膻。柳营日落鸣笳鼓，玉帐筹边月当午。酒压蒲萄壮士歌，花插真珠美人舞。奏凯归来拜玉墀，天恩颁宴画楼西。汉家未数萧曹业，麟阁丹青姓字题。"}