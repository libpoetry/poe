{"id":"789206","title":"念奴娇 其一 皋谟叔时方侨寓吴门，发春有乘龙之信，故次首及之","dynasty":"清","author":"王策","text":"吾家大阮，最爱花耽酒，多愁善哭。近借一枝栖茂苑，触眼吴宫麋鹿。剩水残山，英雄儿女，谱尽伤心曲。高凉激楚，声声响戛哀玉。不用感慨兴亡，只我曹身世，尽多翻覆。昨日春风今日雪，万木一时齐秃。天岂怜才，人方杀士，此意知之熟。不如同去，东皋稳跨黄犊。"}