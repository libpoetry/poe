{"id":"514825","title":"念奴娇 寿叶文庄公夫人 耿清惠公女上舍晨母也","dynasty":"明","author":"程敏政","text":"奉萱堂上，人争道、七十古来稀有。满面春潮双鬓雪，天教乐寿。清惠家风，文庄壸政，宦族传来久。喜逢诞日，婺星光，映台斗。好是一颗明珠，三秋高捷，拟占青云首。膝下诸孙森立，綵服相辉左右。东海桃红，洞庭橘熟，同荐松花酒。愿期千岁，瑶池重会金母。"}