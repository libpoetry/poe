{"id":"685102","title":"送王一山还湖湘五首","dynasty":"明","author":"王渐逵","text":"岳麓斯文一脉长，圣贤宗派见朱张。何时杖履同登眺，还向南山语对床。自笑平生独好奇，廿年衡岳倍相思。重期羽驭烟霞外，岣嵝峰头读禹碑。万顷烟波杳洞庭，岳阳楼上敞虚冥。扁舟何日遥相过，共看君山一点青。直须多载赤壁酒，岂期同食武昌鱼。数声铁笛沧江静，黄鹤归采共卜居。太和山顶肃清真，七十二峰高压云。天门晞发同翘首，九点齐州混世尘。"}