{"id":"787576","title":"消寒五集复饮师竹处分得酒字","dynasty":"清","author":"许传霈","text":"前日宴高台，朔风寒入口。昨朝游洞天，雪花大如手。雪消风未消，今夕会良友。泥融溅街衢，折柬快出走。主人步失足，兴浓忘掣肘。陟山艰杖藜，铺席能对酒。酒酣令愈奇，筹竹献左右。西子纱浣妍，东施颦效丑。伟哉范少伯，沼吴功不负。泛湖亦浇愁，觞政妙无有。我是于越人，愿从大夫后。网设不罹鸿，兔尽走烹狗。消寒仅旬月，美酒费百斗。一饮一集成，待到春九九。"}