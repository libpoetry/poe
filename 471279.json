{"id":"471279","title":"淮阴侯祠","dynasty":"明","author":"徐渭","text":"荒祠几树垂枯枣，黄泥落尽朱旗纛。花桐漆粉缀须眉，犹是登坛人未老。半生作计在鱼边，才得河堤老妇怜。谁知一卷长竿去，唾取真王只五年。暗中朱碧知谁是，浊水浑鱼每相似。当时密语向陈豨，更谁传向他人耳。丈夫勋业何足有，为虏为王如反手。提取山河与别人，到头一镬悲烹狗。"}