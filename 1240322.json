{"id":"1240322","title":"通州","dynasty":"元末明初","author":"陈基","text":"渡江潮始平，入港涛已落。泊舟狼山下，远望通州郭。前行二舍馀，四野何漠漠。近郭三五家，惨澹带藜藿。到州日亭午，馀暑秋更虐。市井复喧嚣，民风杂南朔。地虽江海裔，俗有鱼盐乐。如何墟里间，生事复萧索。原隰废不治，城邑靳可托。良由兵兴久，羽檄日交错。水陆飞刍粟，舟车互联络。生者负戈矛，死者弃沟壑。虽有老弱存，不足躬钱镈。我军实王师，耕战宜并作。惟仁能养民，惟善能去恶。上官非不明，下吏或罔觉。每观理乱原，愧乏匡济略。抚事一兴慨，悲风动寥廓。"}